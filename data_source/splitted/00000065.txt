《夷堅志》南宋洪邁撰
篇章 人生鼈
予宗人性喜獵．遇其興發．雖盛寒暑不廢．末年得疾．背生三物．隱隱皮肉閒．數日頭足皆具．儼然三鼈也．已而能動．或以魚誘之．則其頭闖然如欲食狀．稍久左右齧食．痛不可忍．凡月餘而死．死五日．其靈憑子岳之婦．語曰．我坐好獵．生受苦報．今日猶未已．冥閒方遣使追我獵具為證．及其未至．可取罔罟之屬急焚之．無重吾罪．岳如其言遂去．時紹興七年也．