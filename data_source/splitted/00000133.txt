《夷堅志》張琦使臣夢(南宋洪邁撰)：左武大夫榮州刺史張琦．紹興十六年．自建康解軍職．為江東兵鈐駐饒州．三年而病、琦有田在池州建德縣．命使臣掌之．是歲使臣夢黃衣數人．持一朱書漆牌．云攝饒州鈐轄張琦．潭州長沙知縣趙伯某．既寤．意謂琦被召命．詣鄱陽慶之．琦病已篤．不得見．家人恐其夢不祥．不敢言．而琦數詢其子云．趙知縣到未．子謂病中譫語．不敢對．凡月餘．果有趙君者．罷長沙縣歸．至饒泊城下．卒於舟中．琦登時亦死．