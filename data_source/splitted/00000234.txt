《夷堅志》虵王三(南宋洪邁撰)：方城民王三．善捕虵．每至人門．則能知其家地多少．見在某處．有為害者取食之．人目為虵王三．方城令得一虵．召之使食．為爪所傷．抉二齒．近村民苦毒蟒出沒為害．醵金十萬．命王作法以捕．王畫地為三溝．語人曰．若是常虵．越一溝即死．極不過二．如能歷三溝．則我反為所噬矣．既而虵徑前無所畏．欲就王．王甚窘．亟脫袴中裂之．虵分為兩死焉．嘗適麥陂村．謂富室曰．君家有巨黑虵．方旺財不宜取．富室欲驗其言．強使取之．王書片紙．命其人投於廚後牆左角水穴．呼曰．虵王三喚汝．即急走．勿反顧．恐傷汝．其人不信．投紙畢．少留觀之．則巨黑虵已出．其人驚仆．虵從旁徑出至王所．王袖之而行．其家自是果破．予婦家居麥陂．數呼之至．建炎盜起．不知所終．或以為虵精云．