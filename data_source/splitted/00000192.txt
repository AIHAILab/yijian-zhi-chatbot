《夷堅志》南宋洪邁撰
篇章 樊氏生子夢
衢人樊國均說建炎庚戌歲．其父察．調宣州通判．代鄉人徐昌言．明年八月當赴官．是歲十二月七日．樊夜夢是月二十五日宣卒携書來迎．抱一小兒拜廷下．訝其無儀從之物．答曰、途間盜梗．不敢以器皿來．只有青蓋及數轎耳．問所以抱子狀．曰、家無妻室．唯此一子．愛之故以自隨．次日以白父．父曰、心思之官．故夢如是．是時樊妻柴氏孕．當以正月免身．歲未盡五日．忽苦腹痛．將就蓐．宣卒張德以徐通判書來．云已得祠祿歸鄉就携迓．兵來樊視其人．絕類所夢者．但不抱子．而詢所賫物．其答與夢中言無異．至暮．柴誕一子．既閱月．俱往宣城．張德者來謁告曰．向被差時．一子纔六歲．以無母留姑氏拊養之．今歸則死矣．問其曰．乃與柴氏誕子時同．則夢中之祥．蓋當為樊氏子也．