《夷堅志》南宋洪邁撰
篇章 蔣保亡母
鄉人馬叔靜之僕蔣保．嘗夜歸．逢一白衣人．偕行至水濱．邀同浴．保已解衣．將入水．忽聞有呼其姓名者．聲甚遠．稍近聽之．乃亡母也．大聲疾言曰．同行者非好人．切不可與浴．已而母至．即負保．急涉水至岸．值一民居．乃擲於竹間．居人聞外有響．出視之．獨見保在．其母及白衣皆去矣．叔靜弟登說