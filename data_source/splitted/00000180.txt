《夷堅志》京師道流(南宋洪邁撰)：京師有道流．居城外．夢一神將告之曰．帝遣我等五百輩．日侍左右．從師行持．自是法大振．嘗騎驢入城．見一村民．急下驢語之曰．有妖鬼隨汝．不可不除．命俱至茶肆．市人千百聚觀．道流遣神將杖之．民號呼不已．杖畢．飲之以符．即如平常．有惡少年語眾曰．第能杖有鬼者．不能杖我．道士大怒．又叱神將杖之二百．惡少年受杖．號呼如前人．且謝罪．乃釋之．未幾復夢神人來告曰．帝以師妄笞平民．令吾特牒盡索神將．既寤．法不復行．得大病幾死．二事強幼安說．