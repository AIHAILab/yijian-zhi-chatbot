《夷堅志》仁和縣吏(南宋洪邁撰)：乾道閒．仁和縣一吏．早衰病瘠．齒落不已．從貨藥道人求藥．得一單方．只碾生硫黃為細末．實於豬臟中．水煑臟爛．同研細．用宿蒸餅為丸．隨意服之．兩月後飲啖倍常．步履輕捷．年過九十．略無老態．執役如初．因從邑宰出村．醉食牛血．遂洞下數十行．所泄如金水．自是尫悴．少日而死．李巨源得其事於臨安入內醫官管範．嘗與王樞使言之．王云．但聞豬肪脂能制硫黃．茲用臟尤為有理．亦合服之久．當見功効也．