《夷堅志》南宋洪邁撰
篇章 楊公全夢父
楊公全朴．資州人．其父以政和癸巳卒．未葬．明年春．夢父歸家．公全問何年當得貢．曰．有冥司主簿．正掌文籍．乃吾故舊．嘗取簿閱之．汝三舍中無名．至科舉始可了耳．又云．汝知朝廷已行五禮否．對曰．不知．又雜詢家事甚悉．語畢．其去如飛．是年八月．始頒五禮新儀．士人父母未葬者．不許入學．公全悟父言．是冬襄事．至丁酉歲升貢．謂夢不驗．既而無所成．宣和辛丑．罷舍法．復行科舉．乃以甲辰登科．