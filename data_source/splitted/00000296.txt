《夷堅志》南宋洪邁撰
篇章 沈持要登科
沈持要樞湖州安吉人．紹興十四年．婦兄范彥煇監登聞鼓院．邀赴國子監秋試．既至．則有旨唯同族親乃得試．異姓無預也．范氏親戚有欲借助於沈者．欲令冒臨安戶籍為流寓．當召保官．其費二萬五千．沈不可．范氏挽留之．為共出錢以集事．約已定．沈殊不樂．而湖州當以八月十五日引試．時相去纔二日耳．雖欲還亦無及．是日晚．忽見室中長人數十．皆如神祗．叱之曰．此非爾所居．宜速去．不然．將殺汝．沈驚怖得疾．急遣僕者買舟歸．行至河濱．見小舟．呼舟人平章之．曰．我安吉人．販米至此．官方需船．不敢歸．若得一官人．當不取其僦直．然所欲載何人也．曰．沈秀才．復詢其居．曰．吾鄰也．雖病不可不載．即率舟中人共舁以登．薄暮出門．疾已脫然如失．十六日早．抵吳興城下．見白袍紛紛往來．問之．云昨日已入舉場．而試卷遇暴雨多沾漬．須易之．移十七日矣．沈遂得趂試．所親者來賀曰．徙日之事．特為君設耳．試罷且揭牓．夢大雷震而覺．出庭中視之．月星粲然．心以為惑．欲決之蓍龜．遲明有占軌革者過門．筮之得震卦．畫一婦人病臥牀上．一人趨而前．旁書奔字．其詞有龍化之語．占者曰．公占文書甚吉．但家內當有陰人病．然無傷也．卜者出．報榜人已至．姓名曰賁勝．音奔沈中魁選．及還家．妻果臥疾．明年赴省．以范為考官．避入別院．一之日試經義．且出．有廂部邏者．守之不去．時挾書假手之禁甚嚴．沈頗訝其相物色．曰．何為者．曰．見君篋中一二燭甚佳．非湖州者邪．若無用．幸見與．沈悉以與之．次日．試詩賦．其人又來．曰．適詣謄錄所．見主司抄一試卷．至于五六．絕類君所書．必高捷．今夕勿遽畢．吾已設一次于戶外矣．沈意其欲得燭．又以贈之．受而還其一．曰．請君留此以自照．三年一來．不可不致詳也．晚出中門．引手招就坐．設一几．四顧無人．沈欲納卷出．挽使再讀．至家藏孝經詩．乃覺誤押兩方字．亟更焉．明日入訪之．了不復見．始驗神人以其誤．委曲為地也．是年遂擢第．蓋旅中所見．鄰人拏舟．雨汚試卷．軌革之卜．邏者之言．皆有默相之者．異哉．