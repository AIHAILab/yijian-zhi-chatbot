《夷堅志》南宋洪邁撰
篇章 驛舍怪
侯元功自密州與三鄉人．偕赴元豐八年省試．止道旁驛舍．室中四隅各有榻．四人行路甚疲．分憩其上．皆熟寢．二僕附火坐．聞西北角悉率有聲．燈忽暗．一物毛而四足如豬狀．直登榻．嗅士人之面至足．其人驚魘．頃之方定．物既下．別登一榻如前．其人亦驚呼．最後至元功臥榻．未暇嗅．如有逐之者．蒼黃而下．急竄去．復由西北角而滅．元功亦覺．呼三人者起食．皆言夢中有怪獸壓吾體．不知何物也．僕始道所見．元功心獨喜自負．既入京．元功擢第．而三人者遭黜．俱客死京師云．高思道說