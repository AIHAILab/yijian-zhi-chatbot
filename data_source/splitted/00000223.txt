《夷堅志》南宋洪邁撰
篇章 潮部鬼
明州兵士沈富．父溺錢塘江死．時富方五六歲．其母保養之．數被疾祟．訪諸巫．皆云父為厲．母瀝酒禱之．曰、爾死唯一子．吾恃以為命．何數數禍之．有所須．當夢告我．是夕見夢曰．我死為江神所錄．為潮部鬼．每日職推潮．勞苦痛至．須草履幷杉板甚急．宜多焚以濟用．年滿方求代脫去矣．母如其言．焚二物與之富自是不復病矣．