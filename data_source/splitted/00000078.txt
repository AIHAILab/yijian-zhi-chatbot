《夷堅志》兪一郎放生(南宋洪邁撰)：兪一郎者．荊南人．雖為市井小民．而專好放生．及裝塑神佛像．紹熙三年五月．被病危困．為二鬼卒拽出．行荒野閒．遂至一河．見來者甚眾．皆涉水以度．獨得從橋到彼岸．別有鬼使引飛禽走獸萬計．盡來迎接．稍抵前路．又遇千餘僧．及一門樓．使者導入．望殿上十人列坐．著王者之服．問為何所．曰．地府十王也．判官兩人．持文簿侍側．俄押往殿下．檢生前所為．王者問有何善業．可以放還．判官云．此人天年尚餘一紀．幷有贖放物命．已受生人身者三千餘．合增壽二紀．王遂判兪一本壽只六十三歲．今來既增二紀．日下差童子押回．俄兩青衣童引行青草路．至一缺牆．推其背使過．不覺復活．左手掌內有朱字數行．不可認．蓋批判語也．