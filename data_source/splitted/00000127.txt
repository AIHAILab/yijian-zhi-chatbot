《夷堅志》絇紡三夢(南宋洪邁撰)：絇紡、字公素．元姓句．犯上嫌名．遂增系為絇．其音如章句之句．宣和甲辰、赴省試．夢人告曰、遽得逢州便得紡．喜謂遽得者即得也．已而不利．至建炎戊申試維揚．夢如初．紡曰、遽者絇也．我已姓絇．又試於揚州．其必得．又不利．久之復夢其人來．以實告曰．君年四十八方登科．今未也．紡時三十八矣．度猶有十年．以未可得．不敢萌進取意．屏居道州．富家翁召教其子．及紹興甲寅科詔下．紡四十五歲矣．以為必無成．不肯往．主人強之曰、所以延君者．正欲挾小兒俱入舉場．君必行．陰令其子自為下家狀求試．紡不得已從之遂與富子俱薦送．明年、繳公據納禮部．漫啟視則所具年甲誤以為四十七．是年正四十八也．默喜以為神助．獨未曉逢州便得之語．及坐圖混牓出．紡名之左一人姓馮．右一人姓周．是歲遂登第．首尾十二年．凡三見夢方驗．曲折明白如此．