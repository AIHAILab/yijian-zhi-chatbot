《夷堅志》孫九鼎(南宋洪邁撰)：孫九鼎．字國鎮．忻州人．政和癸巳居太學．七夕日．出訪鄉人段浚儀於竹柵巷．㳂汴北岸而行．忽有金紫人騎從甚都．呼之於稠人中．遽下馬曰．國鎮久別安樂．細視之．乃姊夫張兟也．指街北一酒肆．曰．可見邀於此少從容．孫曰．公富人也．豈可令窮措大買酒．曰．我錢不中使．遂坐肆中．飲㗖自如．少頃．孫方悟其死．問之曰．公死已久矣．何為在此．我見之．得無不利乎．曰．不然．君福甚壯．乃說死時及孫送葬之事．無不知者．且曰．去年中秋我過家．令姊輩飲酒自若．並不相顧．我憤恨傾酒壺擊小女以出．孫曰．公今在何地．曰．見為皇城司注祿判官．孫喜即詣前程．曰．未也．此事每十年一下．尚未見姓名．多在三十歲以後．官職亦不卑下．孫曰．公平生酒色甚多．犯婦人者無月無之．焉得至此．曰．此吾之迹也．凡事當察其心．苟心不昧．亦何所不可．語未畢．有從者入報曰．交直矣．張乃起偕行．指行人曰．此我輩也．第世人不識之耳．至麗春門下與孫別．曰．公自此歸．切不得回顧．顧即死矣．公今已為陰氣所侵．來日當暴下．宜毋喫他藥．服平胃散足矣．既別．孫始懼甚．到竹柵巷見段君．段訝其面色不佳．沃之以酒．至暮歸學．明日大瀉三十餘行．服平胃散而愈．孫後連蹇無成．在金國十餘年．始狀元及第．為祕書少監．舊與家君同為通類齋生．至北方．屢相見．自說茲事。