《夷堅志》南宋洪邁撰
篇章 寶樓閣呪
袁可久．嘗教其弟昶．以寶樓閣呪．昶不甚深信．然旦起必誦三五十遍．初未知其功效也．紹興三年夏．肄業府學．方大軍之後．城邑荒殘．直齋卒汪成．每番宿室中．必夢魘．達旦方已．無一夕安寢．成殊以為苦．或詢其所見．云．被人捽髮欲加箠．故呼叫拒之．昶令徙于己房．猶不止．同舍生惡其妨睡．共議遣逐．昶試書呪語貼子柱．此夜晏然．由是一齋妖祟絕跡．其呪語即所謂唵摩尼達哩吽撥吒八字．但世俗所傳訛謬．寫皆從口．而亦不得其音．要當取大藏中善本元初譯師言為證．自有大功．昶因悔昔慢．始篤奉之．祕其事．三事皆孫九鼎言．孫亦有書紀此事甚多．皆近年事．