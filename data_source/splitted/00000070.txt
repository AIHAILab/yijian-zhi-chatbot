《夷堅志》葉若谷(南宋洪邁撰)：承信郎葉若谷．洪州人．為鑄錢司催綱官．廨舍在虔州．葉不挈家．獨處泉司簽廳．紹興甲子歲正月十六日未晡時．有女子款扉而入．意態閑麗．前與葉語．初意其因觀燈誤至．未敢酬．恍惚閒不覺就睡．女亦至則並寢．以言挑之．陽為羞避之狀．已而遂合．凝然一處子耳．良久歡甚．一老嫗自外至．手持錢篋．據胡床．箕踞而坐．傍若無人．徑趨床揭帳．以兩手拊席曰．你兩箇好也．葉疑女家人．懼甚．女搖手掩葉口．令勿語．嫗遂退．女迨夜分方去．自是連日或隔日一至．至必少留．葉猶以為旁舍女子．往來幾兩月．漸覺羸悴．繼得疾惙甚．徙居就醫．乃絕不至．方初見時．著粉青衫水紅袴襦．既久未嘗易衣．然常如新．亦其異也．若谷說．