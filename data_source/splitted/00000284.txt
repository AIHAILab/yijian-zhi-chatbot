《夷堅志》貢院小胥(南宋洪邁撰)：紹興二十四年正月．沈太虛虛中以吏部郎中為省試參詳官．丁夜如廁．既還．書吏篝火先行．至直舍．忽驚仆地．燈即滅．沈大恐．疾聲叫呼．院中人皆已寢．悉起相視．則守舍小胥．已縊于梁間．足去地五六尺．蓋非人力可至．有儀鸞老兵曰．此鬼所為也．幸無遽．取數卓曡起．徐徐解縛．抉其口．以湯灌之．久而能言．曰．郎中讀程文．夜過半．某與書吏假寐．有自外入．青巾布袍．如道人狀者．語某曰．何為在此．以首□兩旁而去．已而此吏從郎中出戶．某獨坐．其人復來．曰．外間大有好處．無用兀坐也．攜手偕行．見門外燈燭晶熒．車馬雜沓．與鬨市不異．試探首隙中窺之．但覺門漸窄．眼漸暗．遂冥無所知耳．明日．默默如癡．沈遣出．經月始復常．劉共叔親見．