《夷堅志》大錄為犬(南宋洪邁撰)：秀州華亭縣吏陳生者．為錄事．冒賄稔惡．常帶一便袋凡所謀事皆書納其中．既死．夢于家人曰．我已在湖州顯山寺為犬矣．家人驚慘．奔詣寺省問．一犬聞客至．急避伏眾寮僧榻下．連呼不出．意若羞赧．其家不得已遂還．既去．僧語之曰．陳大錄宅中人去矣．方振尾而出．此犬腹下垂一物正方．宛如便袋狀．皮帶周匝繫其腹．猶隱隱可辨．洪慶善嘗與葛常之侍郎至寺見之．詢諸僧云然．