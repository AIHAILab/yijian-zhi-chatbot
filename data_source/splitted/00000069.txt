《夷堅志》蔣通判女(南宋洪邁撰)：錢符、字合夫．紹興十三年．為台州簽判．往寧海縣決獄．七月二十六日．憩于妙相寺．方凭桉戲書．有掣其筆者．回顧無所見．是夜睡醒．覺床前彷彿似有物．呼從卒起張燈．作誓念詰問．遂不見．次夜復至．立於故處．符問之．若果是鬼．可擊屏風．言未既．自上至下．凡擊數十聲．符大懼．命燃兩炬于前．便有大飛蛾撲燈滅．物踞坐蹋床上．背面不語．審視蓋一婦人．戴圓冠．著淡碧衫．繫明黃裙．狀絕短小．久之不動．符默誦天蓬呪數遍．遽掀幕而出．宿直者迭相驚呼．問其故．曰．有婦人自內出．行甚亟．踐諸人面以過．說其衣服．乃向所見者．符謂已去．且夜艾不暇徙．復就枕．夢前人徑登床．枕其左肩．體冷如冰石．自言我是蔣通判女．以產終于此．強符與合．符力拒之．遂寤．次日．詢諸寺中寓居郭元章者．言其詳與符所見無異．設榻處正死所也．符說．