《夷堅志》李似之(南宋洪邁撰)：李子約撰生六子．長彌性．次彌倫、彌大．皆預鄉貢未第．子約議更其名．以須申禮部．乃得易．先改第四子彌遠曰正路．正路年十六．入太學．夢人告曰．李秀才．君已及第．出片紙闊二寸許．上有彌遜二字以示之．李曰．我舊名彌遠．今為正路．是非我．其人曰．此真郎君也．何疑之有．辨論久之方寤．頗喜．憚其父嚴毅．未敢白．以告母柳夫人．夫人為言之．遂令名彌遜．而以似之為字．後數年．兄似矩尚書主曹州寃句簿．子約罷兗簽就養．似之試上舍畢．亦歸侍．旁報牓者一人先至．曰已魁多士．索其牓無有．但探懷出片紙．上書李彌遜三字．方疑未信．似之云．五年前所夢．豈非今日事乎．紙上廣狹．字之大小．無不同．但夢中不著姓耳．必可信．已而果然．時大觀戊子也．亦蘇粹中說．