《夷堅志》方客遇盜(南宋洪邁撰)：方客者．婺源人．為鹽商．至蕪湖遇盜．先縛其僕．以刃剚腹．投江中．次至方．方拜泣乞命．盜曰．既殺君僕．不可相捨．方曰．願一言而死．問其故．曰．某自幼好焚香．今篋中猶有水沉數兩．容發篋取之．焚謝天地神祇．就死未晚．許之．移時香盡．盜曰．以爾可愍．奉免一刀．只縛手足．縋以大石．投諸水．時方出行已數月．其家訝不聞耗．一日忽歸．妻責之曰．爾既歸．何不先遣信．曰．汝勿恐．我某日至蕪湖．為賊所殺．尸見在某處．賊乃某人．今在某處．汝急以告官．妻失聲號泣．遂不見．具以事訴于太平州．如其言擒盜．二事皆縣人李鏞說