《夷堅志》南宋洪邁撰
篇章 永康倡女
永康軍有倡女．謁靈顯王廟．見門外馬卒．頎然而長．容狀偉碩．兩股文繡飛動．諦觀慕之．眷戀不能去．至暮．家人強挽以歸．如有所失．意忽忽不樂．過一夕．有客至求宿．其儀觀與所慕丈夫等．倡喜不勝情．自以為得客晚．其人遲明即去．黃昏復來．留連數宿．忽泣曰．我實非人．乃廟中廐卒也．以爾悅我．故犯禁相就．屢不赴夜直．為主者所糾得罪．明日當杖脊流配．至時過爾家門．幸多買紙錢贈我．倡亦泣許之．如期．此卒荷鐵校．血流滿體．刺面曰．配某處．二健卒隨之．過辭倡家．倡設奠焚錢．哭而送之．他日詣廟．偶人仆地矣．