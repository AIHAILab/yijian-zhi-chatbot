《夷堅志》南宋洪邁撰
篇章 曹氏入冥
靳師益．濟州人．父守中．官至尚書郎．紹興二十九年．靳為餘杭主簿．妻曹氏．以六月病卒．已斂經夕．一足忽屈伸．靳驚視之．面衣沾濕有泣涕處．靳號慟曰．得無以後事未辦乎．他何所欲言．拊其體漸溫．已而歎曰．我欲錢用．靳命焚紙鏹數束．曰．未也．又焚之如初．久而稍甦．掖之起坐．流淚滂沲言曰．先姑喚耳．憶病昏之際．二婦人來云．恭人請．即俱出門．肩輿去甚速．至官府．戶內列四曹．只記其一．曰南步軍司．方裴回無所之．遇阿舅生時所使老兵．遮拜曰．何得至此．以姑命對．即引入．兩廡間皆繫囚．呻吟之聲相屬．升自東階．舅金冠絳袍．若今王者．與紫衣白衣人鼎足議事．且置酒．聞舅語云．三官更代．有無未了事件．頃之送二客還．吾自屏間趨出拜．舅駭曰．誰呼汝來．亦以姑對．舅與俱入．姑冠帔坐堂上．若神祠夫人．侍兒持雉扇環立甚眾．舅責曰．渠家兒女多．何得招致．姑曰．以乏錢故也．吾又趨拜．且問需錢何用．姑曰．吾長女以妬殺婢媵．久縶幽獄．獄吏邀賄．無所從得．不獲已從汝求之．又曰．於汝為吾轉輪藏．已盡用了．更為誦梁武懺．救吾女．少時舅促歸．命詢肩輿者食．曰已食．遂遣吾出．相戒曰．勿泄此事．恐不利於汝．送至車上．從者十餘人．皆黃衣金甲．其行如飛．既到家．黃衣求金．凡兩焚錢始去．自此疾愈．然纔旬日復死．人謂其漏言不免云．