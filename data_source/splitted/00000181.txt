《夷堅志》倉卒有智(南宋洪邁撰)：秀州士大夫家一小兒．纔五歲．因戲劇．以首入搗藥鐵臼中．不能出．舉室無計．或教之使執兒兩足．以新汲水急澆之．兒驚啼體縮．遂得出．又有一兒觀打稻．取穀芒寘口中．黏著喉舌間．不可脫．或令以鵝涎灌之即下．蓋鵝涎能化穀也．二者皆一時甚急．非倉卒有智．未易脫也．聞人茂德說．