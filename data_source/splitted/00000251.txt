《夷堅志》蒲大韶墨(南宋洪邁撰)：閬中人蒲大韶．得墨法於山谷．所製精甚．東南士大夫喜用之．嘗有中貴人持以進御．上方留意翰墨．視題字曰錦屏蒲舜美．問何人．中貴人答曰．蜀墨工蒲大韶之字也．即擲於地．曰．一墨工而敢妄作名字．可罪也．遂不復用．其薄命如此．自是印識只言姓名云．大韶死．子知微傳其法．與同郡史威皆著名．夔帥韓球．令造數千斤．愆期不能就．遣人逮之．舟覆江中．二工皆死．今所售者．皆其役所作．竊大韶名以自貴云．杜起莘說．