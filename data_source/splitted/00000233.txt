《夷堅志》犬齧張三首(南宋洪邁撰)：唐州方城縣典吏張三之妻．本倡也．凶暴殘虐．婢使小過．輒以錢縋其髮．使相觸有聲．稍怠則杖之．或以針韱爪使爬土．或寘諸布囊．以錐刺之．凡殺數妾．夫畏之不敢言．後殺其子婦．婦家詣縣訴．縣檄尉檢尸．小婢出呼曰．牀下又有死者．可倂驗也．獄具．以倡非正堂．與平人相殺等．尸於唐州市．張自是亦病．左支皆廢．涕淚出不禁．以首就桉．始得食．三年而死．既葬．為野犬齧墓．揭棺銜首．擲之縣門外而去．三事皆妻叔張宗一貫道說．