《夷堅志》南宋洪邁撰
篇章 辛中丞
辛企李次膺紹興八年．自右正言出為湖南提刑．舟到武昌．大將岳飛來江亭通謁．辛以道上不見賓客為解．岳不肯去．良久不獲已見之．即欲以明日具食．意殊懇切．不得辭．既宴．酒三行．延辛入小閤．盡出平生所被宸翰．凡數百紙．具言眷遇之渥．執辛手曰．前夕夢為棘寺逮對獄．獄吏曰．辛中丞被旨推勘．驚寤．遍體流汗．方疑懼．不敢以告人．而津吏報公至．公自諫官補外．他日必為獨坐．飛或不幸下獄．願公救護之．辛悚然不知所對．纔罷酒．即解維．後數年．飛罷副樞奉朝請．故部將王貴迎時相意．告其謀叛．繫大理獄．命新除御史中丞何伯壽鑄治其事．方悟昨夢乃新中丞也．何公後辭避不就．乃以付万俟丞相云．二事劉襄子思說．