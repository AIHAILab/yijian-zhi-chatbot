《夷堅志》島上婦人(南宋洪邁撰)：泉州僧本偁說其表兄為海賈．欲往三佛齊．法當南行三日而東．否則值焦上．舩必糜碎．此人行時偶風迅．舩駛既二日半．意其當轉而東．即回柁．然已無及．遂落焦上．一舟盡溺．此人獨得一木．浮水三日．漂至一島畔．度其必死．捨木登岸．行數十步．得小逕．路甚光潔．若常有人行者．久之．有婦人至．舉體無片縷．言語啁𠯩．不可曉．見外人甚喜．攜手歸石室中．至夜與共寢．天明舉大石窒其外．婦人獨出．至日晡時歸．必齎異果至．其味珍甚．皆世所無者．留稍久．始聽自便．如是七八年．生三子．一日縱步至海際．適有舟抵岸．亦泉人以風誤至者．乃舊相識．急登之．時婦人繼來．度不可及．呼其人駡之．極口悲啼．撲地氣幾絕．其人從蓬底舉手謝之．亦為掩涕．此舟已張帆．乃得歸．