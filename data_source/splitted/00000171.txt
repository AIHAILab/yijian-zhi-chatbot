《夷堅志》潘君龍異(南宋洪邁撰)：縉雲富人潘君．少貧．嘗貿易城中．天且暮．值大雨．急避止道傍人家．不能歸．因丐宿焉．不知其倡居也．倡夜夢黑龍繞門左．旦起視之．正見潘臥簷下．心以為異．延入厚禮之．欲與之寢．潘自顧貧甚．力辭至再三．強之不可．一日醉以酒合焉．自是傾家貲濟之．不問其出入．潘藉以為商．所至大獲．積財踰數十百萬．因娉倡以歸．生子擢進士第．至郡守．其家至今為富室云．