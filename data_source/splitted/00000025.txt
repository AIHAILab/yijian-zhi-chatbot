《夷堅志》玉津三道士(南宋洪邁撰)：大觀中．宿州士人錢君．兄弟游上庠．方春月待試．因休暇出游玉津園．遇道士三輩來揖談．眉宇脩聳．語論清婉可聽．頃之辭去．曰．某有少名醞．欲飲二公．日云莫矣．明日正午．復會于茲．尚可款．稍緩恐相失．錢許諾．獨小道士笑曰．公若愆期．可掘地覓我．皆以為戲．大笑而別．翌日．錢以他故滯留．至晚方抵所會處．則肴核狼藉．不復見人．悵然久之．弟曰．得非仙乎．試假畚鍤鑿地．纔尺許．得石函．啟之．乃三道士象．冠巾儼然．如昨所見者．外有方書言鍛水銀為白金事．弟曰．兄取其書．弟願得道象．歸奉香火．兄欣然許之．既試．弟中選．兄復歸宿．驗其方．無一不酬．不數年．買田數萬畝．為富人居．一日坐廡下．外報三道士來謁．既見．一人起致詞曰．昔年玉津之會．君憶之否．君得吾仙方．不以賑䘏貧乏．而貪冒無厭．祿過其分．天命折君算．今日即自改．尚延三歲．如其不然．旦暮死矣．吾以泄天機謫為人．當來主之矣．既去．錢君始大悔．即焚方毀竈．闔質戶不復啟．明日．小道士復至．未及坐．聞侍妾免乳．亟入視之．生一男．出陪客無所見．問諸僕隸皆莫知．錢不三年而殂．