《夷堅志》林積陰德(南宋洪邁撰)：林積．南劔人．少時入京師．至蔡州．息旅邸．覺牀笫間物逆其背．揭席視之．見一布囊中有錦囊．又其中則錦囊．實以北珠數百顆．明日詢主人曰．前夕何人宿此．主人以告．乃巨商也．林語之曰．此吾故人．脫復至．幸令來上庠相訪．又揭其名于室．曰某年某月日劔浦林積假館．遂行．商人至京師．取珠欲貨．則無有．急㳂故道．處處物色之．至蔡邸見榜．即還訪林於上庠．林具以告曰．元珠具在．然不可但取．可投牒府中．當悉以歸．商如教．林詣府．盡以珠授商．府尹使中分之．商曰．固所願．林不受．曰、使積欲之．前日已為己有矣．秋毫無所取．商不能強．以數百千就佛寺作大齋．為林君祈福．林後登科至中大夫．生子又字德新．為吏部侍郎．