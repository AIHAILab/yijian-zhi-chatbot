《夷堅志》李舒長僕(南宋洪邁撰)：福州甯德人李舒長、字季長．政和初．偕鄉里五人．補試京師．共雇一僕．曰陳四．僕愿而朴．多遲鈍不及事．四人者日日訶責．惟李不然．且時與酒錢慰恤之．既至京．四人皆中春選．李獨遭黜．及秋始入學．而僕謝去．又二年．李謁告至、保康．門內聞有再呼李十一祕校者．回顧則陳四也．邀李詣食肆．食畢．李亟欲去．陳問故．李曰．比日窘索．謀鬻少物耳．陳遺以銀一笏．曰．姑用之．不必外求也．越數日．又遇於馬行市中．邀飲于莊樓．告李曰．觀郎之分．不應登第．若學道．當有所得．李曰．我不遠數千里游學．須得一官．歸為父母榮．何謂學道．且汝僕隸也．何從知之．陳曰．自前歲別後．隨一道人給薪水．道人攜我入崆峒山．授以要法．且使我物色求人．我告以公平生所為．頗有意．今能同一往否．因口授養生旨訣．皆簡易徑妙．然李卒不肯從．復出銀一笏與之．遂去．絕不再覩．李自是亦無意於世．以表兄余承相深恩補官．隱居不仕．嘗游縣之支提山．謁天冠千佛．行深山中奏溷．無水盥手．方折草捼莎．一人在傍持銅槃盛水以奉之．又執布巾以進．見其手青色．面亦然．不覺顧之笑．青面者亦笑．已而隱不見．蓋山靈所為也．