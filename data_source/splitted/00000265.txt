《夷堅志》清輝亭(南宋洪邁撰)：廣西昭州．最為癘毒之地．而山水頗清婉．郡圃有亭名天繪．建炎中．郡守李丕．以與金國年號同．欲更之．乞名於寓公徐師川．久而未得．有范滋者．為易曰清輝．已揭牓．徐謁李同坐亭上．少焉策杖於四隅．視積壤中有片石．班班如文字然．命取而滌之．乃丘濬所作記．其略云．予擇勝得此亭．名曰天繪．取其景物自然也．後某年月日．當有俗子易名清輝者．可為一笑．考范生初命名之日不少差．