《夷堅志》南宋洪邁撰
篇章 金剛靈驗
青州人柴注．為壽春府司理．因鞫劫盜獄．一囚言離城三十里間開旅邸．每遇客攜囊橐獨宿．多殺之．投尸於白沙河下．前後不知若干人．惟謀一老嫗不得．注問其故．囚曰、頃年老嫗獨寄宿．某與兄弟言．今夜好箇經紀．至更深．遣長子推戶．久乃還．云若有人抵戶而立．不可啟．某不信．提刀自行．及門穴壁窺之．見紅光中一大神．房與上下等．背門而立．氣象甚怒．某驚懼失聲．幾於顛仆．天將曉．門方開．嫗正起理髮．誦經不已．問何經．曰、金剛經也．乃知昨夜神人蓋金剛云．