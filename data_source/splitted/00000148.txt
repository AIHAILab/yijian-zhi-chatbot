《夷堅志》鬼呼學士(南宋洪邁撰)：范鏜、字宏甫．建州浦城人．布衣時．至日中無炊．里人未之奇也．一夕寒甚．自村墅回邑．假寐溪橋．中夜聞人聲從橋出．若有詢之者．應曰、學士寢于是．鏜不疑其鬼．徐徐聽之．皆涉水而濟．黎明鏜還浦城．人目教授生童者為學士．意所稱謂此．未幾鏜登第．終龍圖閣學士．蓋宿橋之夕．相去五里許．一家設水陸．呼學士者乃鬼也．