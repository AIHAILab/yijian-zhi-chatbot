《夷堅志》夢藥方(南宋洪邁撰)：虞幷甫．紹興二十八年．自渠州守被召至臨安．憩北郭外接待院．因道中冒暑得疾．泄痢連月．重九日．夢至一處．類神仙居．一人被服如仙官．延之坐．視壁間有韻語藥方一紙．讀之數過．其詞曰．暑毒在脾．溼氣連脚．不泄則痢．不痢則瘧．獨煉雄黃．烝麵和藥．甘草作湯．服之安樂．別作治療．醫家大錯．夢回尚能記．即錄之．蓋治暑泄方也．如方服之．遂愈．