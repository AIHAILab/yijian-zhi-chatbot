《夷堅志》徐國華(南宋洪邁撰)：建安人徐國華．宣和中入太學．夢登高樓上．樓懸大金鐘．有金甲偉人立鐘旁．視徐擊鐘而言曰、二十七甲．再擊．云、官不過員外．三擊．云、係七科．徐悟而言曰．行必取科甲．官至外郎足矣．因記於牘中．但不能曉七科二十七甲之說．靖康丙午．胡騎攻城．庠序諸生．多病脚氣死．徐亦以是疾終．鄉人董縱矩．欲葬之東城墓園．而垣中列兆．已無餘地．乃與後死者皆瘞於垣外．董以標揭識其處．正居第二十七行之第七穴．歸唁其父．因出其手書．則夢中神告．無少差者．寧國人□德升說．