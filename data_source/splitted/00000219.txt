《夷堅志》南宋洪邁撰
篇章 鸛坑虎
羅源鸛坑村有一嶺．不甚高．上有平巔．居民稱為簥上．田家一婦嘗歸甯．父母過其處．見一虎蹲踞草中．懼不得免．立而呼之曰．班哥．我今省侍耶娘．與爾無寃讎．且速去．虎弭耳竦聽．遽曳尾趨險而行．婦得脫．世謂虎為靈物．不妄傷人．然此婦見鷙獸不怖悸．乃能諭之以理．亦難能也．