《夷堅志》南宋洪邁撰
篇章 六合縣學
真州六合縣．自兵戈後．學舍焚燎無遺．諸生相與築茅屋十數間以居．久之議欲遷徙．初邑有廢寺．當羣盜既息．一僧出力丐錢經營之．嘗取石郊外．得兩大石頗平．移置諸殿前之溝上若橋然．凡累年寺略成而主僧死．無有繼者．縣因即其宮為學．方聚工葺治．揭溝石去之．其陰大刻縣學兩字．莫知何歲月也．則此寺當為學校．疑若冥數云．縣人崔嵓叔詹說．