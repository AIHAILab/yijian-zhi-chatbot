《夷堅志》南宋洪邁撰
篇章 張端慤亡友
張端慤．處州人．嘗為道士．平生好丹竈爐火．初與一鄉友同泛海如泉州．舟人意欲逃征稅．乘風絕海．至番禺乃泊舟．二人不得已少留．鄉友者得疾死．張為殯歛．寄柩僧寺．一夕寢未熟．而友至．呼其字曰．正父公酷好爐鼎．何為也．張悟其死．應曰、吾自好之．何預君事．即閉目默誦大悲呪．纔數句．友已知曰．偶來相過．何為爾也．即去．久之復夢曰．我與君相從久．今當遠別．不復再見．幸偕我行數步相送．張諾之．與俱行數步．至一紅橋．友先行．語張曰．君且止．此非君所宜過．揮淚而別．既覺不能曉．後數日．廣帥王承可侍郎．令諸剎凡寄殯悉出焚．張念其故人．命僧具威儀火之城下．收其骨．至一橋擲水中．乃夢中所至處也．時紹興十八年．張生說．