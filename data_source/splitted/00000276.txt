《夷堅志》南宋洪邁撰
篇章 宋應辰
宣和六年．諸道進士赴省試者幾萬人．以六侍從典貢舉．其下參詳點檢官．又六十員．有旨令過試院外戶．則親書姓名．以防偽入者．既合籍．凡六十一人．主司疑之．悉招考官會坐．一一數之．又審于監門曰．每一人至．必下馬自書．何容有兩名理．及取歷閱視．果多其一．曰宋應辰．驗諸銓曹云．中外無有此姓名．始知神物所為．於是主司徧論羣公曰．宋者國號．而名為應辰．必造化之中主張是者．考校之際．不可不謹也．是歲登第者八百五人．為一代最盛之舉．楊公全居前列．聞之於知舉官王唐翁綯云．