《夷堅志》南宋洪邁撰
篇章 孟蜀宮人
陳甲、字元父．仙井仁壽人．為成都守李西美璆館客．舍于治事堂東偏之雙竹齋．紹興二十一年四月．西美浣花回得疾．旬日間甲已寢．聞堂上婦人語笑聲．即起映門窺觀．有女子十餘．皆韶艾好容色．而衣服結束．頗與世俗異．或坐或立．或步庭中．甲猶疑其為帥家人．以主人翁病輒出．但怪其多也．頃之．一人曰．中夜無以為樂．盍賦詩乎．即口占曰．晚雨廉纖梅子黃．晚雲卷雨月侵廊．樹陰把酒不成飲．識著無情更斷腸．一人應聲答之曰．舊時衣服盡雲霞．不到迎仙不是家．今日樓臺渾不識．秪因古木記宣華．餘人方綴思．甲味其詩語不類人．方悟為鬼物．忽寂無所見．後以語蜀郡父老．皆云王氏有國時．嘗造宣華殿於摩訶池上．名見於五代史．孟氏因之．今郡堂乃其故址．賦詩之鬼．蓋宮妾云．西美病遂不起．舊蜀郡日晡不擊鼓．擊之則聞婦人哭聲數十為羣者．相傳孟氏嘗用晡時殺宮人．以鼓聲為節．故鬼聞之輒哭．承宣使孫渥．以鈴轄攝帥事．為文祭之．命擊鼓如儀．哭亦止．後復罷云．甲以紹興三十年登乙科．