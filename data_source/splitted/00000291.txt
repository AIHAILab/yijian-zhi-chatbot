《夷堅志》南宋洪邁撰
篇章 邢氏補頤
晏肅、字安恭．娶河南邢氏．居京師．邢生疽於頤．久之．頤頷連下齶及齒．脫落如截．自料即死．訪諸外醫．醫曰．此易耳．與我錢百千．當可治．問其方．曰．得一生人頤與此等者．合之則可．宴氏懼．謝去之．兒女婢僕輩相與密貨醫．使試其術．是夜以帛包一物至．視之．乃婦人頤一具．肉色闊狹長短．勘之不少差．以藥綴而封之．但令灌粥飲．半月發封．瘡已愈．後避亂寓會稽．唐信道與之姻家．嘗往拜之．邢氏口角間有赤縷如線．隱隱連頤．凡二十餘年乃亡．