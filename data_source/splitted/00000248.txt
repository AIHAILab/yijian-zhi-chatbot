《夷堅志》南宋洪邁撰
篇章 碧瀾堂
南康建昌縣民家．事紫姑神甚靈．每告以先事之利．或云下江茶貴可販．或云某處乏米．可載以往．必如其言．獲厚利．一日書來曰．來日貴客至．宜善待之．其家夙戒子弟奴僕數輩候門．盡日無來者．將闔門．而一丐者至．即延以入．為具沐浴更衣．丐者雖喜過望．而懼其家或事神殺己．懇請曰．雖乞丐至賤．亦惜微命．幸貸其死．主人告以昨日之故．丐者曰．若然．幸復致禱．將得自詢之．始焚香而神至．書九字於紙上曰．吁．君忘碧瀾堂之事乎．丐者觀之則悶絕．久之方蘇．泣而言少年時本富家子．與一倡有終身之約．憚父母不容．遂挾以竄．已而窘窮日甚．又慮事敗．因至吳興．游碧瀾堂．乘醉推倡入水．遂亡命行丐．今公家所致．蓋其寃也．言已復泣．其家贈以數百金遣去．自是不復事神云．三事李紹祖說．