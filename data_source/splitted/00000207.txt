《夷堅志》南宋洪邁撰
篇章 開源宮主
劉允、字厚中．潮州海陽人．登紹興四年進士第．宣和甲辰、除知循州．命下遽乞致仕．會朝廷以復燕雲肆赦．雖已告老．並許復從宦．劉獨不起．而出入閭里．飲食起居．了無衰相．親舊交口勸勉．確然不回．明年春、丁母憂．感疾．正晝忽起．呼其子昉曰、有詔授我奎文殿學士．昉聽未審．復質之．劉挽其手．書奎文二字．曰、須為作劄子辭．不獲命．則具謝表．又數日．復言天官已除他人．吾免矣．家人喜相賀．遂浸安．然絕不茹葷．至四月一日．又曰、吾比得開源宮主．蓋仙官之最清要者．吾甚樂之．家人曰、豈其夢邪．曰、非也．適有人報甚明．非久去矣．即索帋筆疏數事．大抵以喪葬過度為戒．又三日、整衣起坐．呼二子昉、景．告以從治命．中夜而卒．前數夕．鄉人李正甫、夢謁劉．見吏卒盈門．云來迎新君．其鄰許氏婦、亦夢所居巷陌間．旛幢寶蓋．飛揚雜沓．頃之、劉冉冉從導者而去．既卒數日．肌體柔滑如生．四支皆可伸屈．時方烝暑．而色不少變．劉少時．當元祐丙寅中秋之夕．夢遊一洞府．見塑像道裝．青娥在旁指曰、此公前身也．既寤作八詩以紀之．至是頗應云．其詩曰、銀築層臺玉砌成．五雲深映百花明．獸環響徹重門啟．無限青娥喜笑迎．一青鬟前引度回廓．簾捲雲間舊院堂．松桂滿庭龜鶴在．儼然丰觀道家裝．二徐入東堂百步餘．虛堂猶記舊來居．牕紗掩映瓊籤軸．盡是當時讀遍書．三曈曨瑞日照觚稜．溶曳祥煙遠棟甍．松檜雅知人趣尚．風來偏作步虛聲．四側金壇畔虬松老．甃玉池邊綬鷊長．吟折紫芝香滿手．數聲鳴鳳在脩篁．五獸爐煙和百花香．玉葉瓊枝倚兩旁．一曲雲和鸞鶴舞．勸人爭捧九霞觴．六雲母屏間看舊題．醉吟阿母碧桃枝．羣仙指點未題處．更乞凌虛白鶴詞．七步出朱宮日漸移．青鬟羅拜問歸期．塵緣若斷人間世．看取蟠桃正熟時．八潮人陳安國嘗敍其事．昉後更名旦．仕至太常少卿．紹興庚午．終於直龍圖閣知潭州．景嘗知台州．