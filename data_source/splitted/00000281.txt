《夷堅志》南宋洪邁撰
篇章 余待制
福州余丞相．貴盛時．家藏金多．率以銀百鋌為一窖．以土堅覆之．塼蒙其上．余公死．其子待制日章．將買田．發其一窖．塼甓甃閉．了無少動．而白金烏有矣．郡有巫、居進酒嶺．能通神．往扣焉．巫曰．公銀本不失．但以徙土地祠宇．貽神之怒．故藏去耳．若能具牲酒謝過．且設醮作水陸．當可得．然須吾先往講解之．許施銀為香爐．及幣帛之屬．後三日宜復來詢可否也．余氏如期往．巫曰．神許我矣．可歸取之．然勿負約也．既歸復掘地．則所窖宛然具在．始大歎異．即日賽神如巫言云．李季長目覩．