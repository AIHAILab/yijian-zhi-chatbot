《夷堅志》南宋洪邁撰
篇章 蔡衡食鱠
蔡攸之子衡．為保和殿學士．將入朝．家人呼之不醒．意其熟睡．乃為謁告．至辰巳之交方覺．謂家人曰．我非睡．乃入冥耳．初寢時．有人云．某官召．隨以行．至官府．其人入報曰．追蔡衡至．既入．獄吏問曰．近日殺生何也．答曰、某舉家戒殺．無有是事．吏曰、此間不容抵諱．吾徐思之．近往池上得鮮鯉．因鱠食之．但此一罪耳．吏曰、是也．即取鐵鉤貫頦挂樹間．數武士臠肉．頃刻而盡．約食頃．體已復故．主者延升廳事．抗禮拱手問曰、保和相識否．吾乃太師門人沈某也．太師今安否．答曰、適方受刑．痛楚未定．少憩當言之．主者命飲以湯．即不痛．徐問諸兄弟及它事甚詳．將退．吾禱之曰．衡作惡如許．不知何以自贖．曰、盡捨平生服用庶可救．可悉取所衣朝服金帶鞍馬之屬．施慧林寺．且飯僧數百．為吾謝過．是日洪慶善適遊寺．見主僧言之．云可以為戒．未幾時．復以六百千贖所施物去．竟以是年死．六事皆慶善說．