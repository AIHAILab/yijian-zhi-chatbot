《夷堅志》南宋洪邁撰
篇章 土偶胎
仙井監超覺寺．九子母堂．在山顛．一行者姓黃．主給香火．顧土偶中乳婢．乳垂于外．悅之．每至必摩拊咨惜．一旦．偶人目動．遂起行．攜手入屏後狎昵．自是日以為常．累月矣．積以臥病．猶自力登山不已．主僧陰伺之．至半山．即有婦人迎笑．明日尾其後．婦人復至．以拄杖擊之．鏗然仆地．於碎土中得一兒胎．如數月孕者．令行者取歸．暴為屑．和藥以食．遂愈．