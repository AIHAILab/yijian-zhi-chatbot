《夷堅志》南宋洪邁撰
篇章 盜敬東坡
紹興二年．虔寇謝達陷惠州．民居官舍．焚蕩無遺．獨留東坡白鶴故居．幷率其徒葺治六如亭．烹羊致奠而去．次年．海寇黎盛犯潮州．悉毀城堞．且縱火．至吳子野近居．盛登開元寺塔見之．問左右曰．是非蘇內翰藏圖書處否．麾兵救之．復料理吳氏歲寒堂．民屋附近者．賴以不𤑔甚眾．兩人皆劇賊．而知尊敬蘇公如此．彼欲火其書者．可不有愧乎．