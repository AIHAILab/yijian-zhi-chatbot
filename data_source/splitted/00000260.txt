《夷堅志》南宋洪邁撰
篇章 解三娘
興州後軍統領趙豐．紹興二十七年春．以帥檄按兵諸郡．次果州．館于南充驛．命吏置榻中堂．驛人前白曰．是堂有怪．夜必聞哭聲．常時賓客至此．多避不敢就．但舍于廳之西閤．豐笑曰．吾豈畏鬼者耶．竟寢堂上．至夜間哭聲從外來．若有物直赴寢所．豐曰．汝豈有寃．欲言者乎．言之．吾為汝直．否則亟去．果去．頃之又來．羣從者皆聞履聲趾趾然．明日以語太守王中孚弗．王以為妄也．是夕赴郡宴夜歸．方酒酣未得寐．倚胡牀以憩．一女子散髮在前立．曰、妾乃解通判女三娘者也．名蓮奴．本中原人．遭亂入蜀．失身於秦司茶馬季忞戶部．家實居此館．李有女嫁郡守馬大夫之子紹京．以妾為媵．不幸以姿貌見私於馬君．李氏告其父．杖妾至死．氣猶未絕．即命掘大窖．倒下妾屍瘞之．今三十年矣．幸將軍哀我．使得受生．豐曰．汝死許久．士大夫日日過此．何不早自直．曰、遺骸思葬．未嘗須臾忘．是間有神司守．不許數出．十年前妾夜哭出訴．地神告曰．後有趙將軍來此．是汝寃獲伸之時．日夜望將軍至．故敢以請．豐曰、果如是．吾當念之．女謝去．遣人隨視之．至堂．外牆下．沒不見．明日．召僧為誦佛書作薦事．遂行．晚至潼川之東關縣．止縣驛．女子復在前．已束髮為高髻．豐曰、吾既為汝作佛事．何為相逐．曰、將軍之賜．固已大矣．但白骨尚在堂外牆下．非將軍誰為出之．豐曰．吾為客．又已去彼．豈能為汝出力．胡不訴于郡守王郎中．曰、非不知也．戟門有神明．距容輒入．然妾之寃．非王郎中不能理．非將軍為地．何以達於王郎中乎．妾骨不出．則妾不得生．使妾骨獲出而得生．在將軍一言宛轉間耳．豐又許之．再具其事走介白王守．王乃訪昔時李戶部所使從卒．獨有譚詠一人在．委詠訪其骨．詠率十數兵來牆下發土求之．凡兩日．迷不得所在．詠致一巫母問之．巫自稱聖婆．口作鬼語．呼詠責曰．汝當時手埋我．豈真忘所在耶．今發土處即是．但尚淺耳．當時倒下我．蓋以木床．木今尚在．若得木．骨即隨之．頂骨最在下．千萬為我必取．我不得頂骨．不可生．詠驚怖伏狀．又明日．果得屍．郡為徙葬于高原．時紹京為渠州鄰水尉．未幾．就調普州推官．見解氏來．說當日事．紹京繼踵亦卒．關壽卿耆孫初赴教官．適館于此．嘗為作記．虞幷甫為渠州守．紹京正作尉云．