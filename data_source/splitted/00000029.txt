《夷堅志》趙表之子報(南宋洪邁撰)：趙令衿、字表之．宣和五年．赴南康司錄．過蘄州．遊五祖山．冒風雨獨履絕頂．至白蓮池亭．憩磐石上．若夢寐間．見一老僧倚杖而言．曰．公此去廬阜無苦．但至晉州．當有哭子之戚．以昔守晉州．因事繫民母．遂失所生子．今報也．言訖不見．表之審非夢所．又思慮未嘗及．而晉在河東．意他時當官于彼．歸為家人說．嗟異之．自祖山至黃梅縣．翌日、以雨不行．幼子善郎．忽感疾．縣令吳宇至．偶言邑之因革．曰．唐時嘗為南晉州．鮮有知者．表之驚歎．知僧言有證．疑其子必不久．乃許祝髮為浮屠．越四日．竟死於白湖驛．去邑纔三十餘里．表之親記其事．