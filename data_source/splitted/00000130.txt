《夷堅志》宗本遇異人(南宋洪邁撰)：僧宗本者．邵武田家子．宣和元年．因餉田．行山陿中．遇道人．麻衣椎髻丐食．本曰．吾父未晡餐．可同至家取食否．道人怒．唾左拇端．抽一劍脅之．本對如初．道人笑曰．獠子可教．解衣帶小瓢．傾紅藥三顆授之．本舉掌欲服間．其二墜地不可得．但嚥其一．道人復笑曰．分止此耳．忽不見．本不復歸家．入進村雙林院．止佛殿上．即能談僧徒隱事．咸驚異．走告其家．妻子來視．斥去不使入．明日讙傳一鄉．來詢休咎者．系道不絕．郡將以下．咸遣書乞頌．本握筆瞑目．頌立成．筆法清勁可愛．寺僧指為生佛．欲令久居．以壯聲勢．本曰．吾緣不在是．當往汀州．謁定光佛．奮臂便行．至泰甯之豐巖．樂其山水秀邃．亦夢紫衣金章人挽畱．遂止不去．縣人共出錢為祝髮．得廢丹霞院額．標其巖．未幾、羅畸疇老．自沙縣遣信招迎．欣然而往．時李伯紀丞相、自右史斥監邑征．本與頌曰．青共立．米去皮．此時節．甚光輝．伯紀罔測．洎靖康初得君．驟拜執政．方悟其語．鄧肅志宏．以諸生見本．本指伯紀謂肅曰．君他日貴由此人．及伯紀登庸．志宏白衣至左正言．本畱沙縣踰年．復還丹霞．建炎四年．伯紀自嶺外歸見本．本大書机上．作紹興二字．明年果改．元．語伯紀曰．茲地血腥觸人．當有兵起．公可居福州．從之．二月、環境盜起．邑落焚劉無餘．二年六月、伯紀帥長沙．過邵武．迂道訪本．本送至建甯．趣其速行．戒之如泰甯．復大書邑廳壁曰．東燒西燒．又連書七七數字．纔出境．江西賊李敦仁、入邑縱火．正七月七日也．本初住丹霞．有飛雀立化于佛前香爐上．疇老為著瑞雀頌．人以為師所感云．紹興十六年．豫言某日當去．至期無疾而化．本晚工詩．殖貨不已．尤𠫤嗇．視出一錢如拔齒．其徒多諫之．曰、此吾宿業也．