《夷堅志》南宋洪邁撰
篇章 吳公誠
興化人吳公誠、字君與．年七十．以大夫致仕．夢人告曰．公猶有俸金七百千在官．既覺．取券曆會之．凡積畱未請者．正如其數．乃謂諸子曰．我所得止此．且置勿請．庶稍延我壽．子如戒緘封．不復言．後一年而卒．計挂冠後所入半俸．適滿七百千．乃非昔日所積者．既服除．其子與郡守有舊．悉以向所當得者復給之．