《夷堅志》瓦隴夢(南宋洪邁撰)：洪慶善妻丁氏．溫州人．雖居海濱．而性不嗜殺．後至江陰．有惠瓦隴百餘枚．不忍食．寘之盆中．將以明日放諸江．夜夢丐者甚眾．裸體臞瘠．前後各以一瓦自蔽．皆有喜色．別有十餘人愀然曰．爾輩甚樂．我一何苦也．丁氏寤而思之．以瓦蔽影．必瓦隴也．夢中能密記其數．取視之．已為一妾竊食十餘枚．乃愀然者也．得活者與夢中數同．