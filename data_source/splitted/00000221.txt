《夷堅志》南宋洪邁撰
篇章 許客還債
許元惠卿．樂平士人也．其父夢有烏衣客來．語曰．吾昨貸君錢三百．今以奉還．未及問為何人及何時所負而覺．明日思之．殊不能曉．平常蓄十餘鴨．是日歸．於數外見一黑色者．小童以為他人家物．約出之．鴨盤旋憩于傍．墮一卵乃去．自是歷一月．每日皆然．凡誕三十卵．遂不至．竟不知為誰氏者．計其直恰三百錢．