《夷堅志》馬簡寃報(南宋洪邁撰)：秦州人馬簡．本農家子．因刈粟田間．有婦人竊取其遺穗．為所毆．至折足而死．里胥執赴府．簡長六尺餘．軀幹偉然．府帥奇其人．曰、汝肯為兵．吾宥汝．簡從命．遂黥為卒．後童貫擇健兒好身手者為勝捷軍．簡隸馬兵．罷後從張淵道侍郎為僕．張公為桂林守．嘗令曝畫於簷間．簡取三足木床登之．纔一級．失足而墜．旁觀者以為無傷．簡起坐．大聲呻痛．曰、損我脚矣．拔所佩小刀欲自刺．人急視之．則𩪬骨已出．傷處流血如注．簡曰、方登梯時．覺眼界昏然．如人自空推我下．故跌．乃自言舊事．曰、必此寃為之．數日死．