《夷堅志》南宋洪邁撰
篇章 三河村人
張維．字正倫．燕山三河人．家君初出使至太原．維以陽曲主簿館伴．嘗言宣和乙巳歲．同邑有村民．頗知書．以耕桑為業．年六十餘．一夕驚魘而覺．戰栗不自持．謂其妻曰．吾命止此矣．妻驚詰其故．曰．適夢行田間．見道上有七胡騎．內一白衣人乘白馬．怒色謂我曰．汝前身在唐為蔡州卒．吳元濟叛．我以王民治壍．為汝所殺．我銜恨久矣．今方得見．雖累世猶當以命償我．乃引弓射中吾心．因顛仆而寤．吾必不免．明日當遠竄以避此患．妻云．夜夢何足信．汝妄思所致耳．老父益恐．未旦而起．其家甚貧．止令小孫攜被．欲往六十里外一親知家避之．行草徑三十餘里．方出官道．又二里許．遇數人．與同行．忽有騎馳至．連叱眾令住．行者皆止．老父回視．正見七騎．內一白衣人騎白馬．宛如夢中所覩．因大駭．絕道亟走．騎厲聲呵止之．不聽．白衣大怒曰．此□交加人．遂鞭馬逐之．至其前．引弓射中心．應弦而斃．七人者．皆女真也．