《夷堅志》東庭道士(南宋洪邁撰)：泉州士人陳方石．與知東庭觀道士善．陳嘗檢校村墅．夢至官府．見廷下閱囚訴．有吏大聲曰．追到泉州道士某．視之．乃東庭黃冠也．又一吏從旁授以文牘一卷．使讀之．陳不曉其語．獨聞一事云．某年月日取常住穀若干斛釀酒．頃之讀徹．吏問曰．是乎．道士辭服．就取所讀文書包裹之．自頂至踵皆徧．推仆地．一再展轉．化為大水牛．陳驚寤．遽訪道士．正以是夕死．陳字季野．進裔孫也．