《夷堅志》南宋洪邁撰
篇章 項宋英
項宋英．溫州人．宣和中．浪游婺女．鄉人蕭德起振為儀曹．館之書室．與語至夜．留酒一壺．曰．我且歸．不妨獨酌．項方㢮擔疲甚．即就枕．俄有婦人至．與之言．酌巨觥以勸．意其蕭公侍兒．不敢狎．不得已少飲．婦人強之使盡．項疑且恐．乃大呼．蕭公之弟擴．聞之亟至．扣戶問所以．婦人始去．擴入見衾席間．皆為酒沾漬．驗之．則向所留酒也．明日問諸人．乃某官昔年嘗殯亡女于此．項即徙室．自是不復遇．紹興八年．試南京．館于臨安逆旅．一夕在室中．終夜如與人對語．同邸者詢之．項曰．婺女所見之人．今復來矣．然亦亡它．又十年方卒．