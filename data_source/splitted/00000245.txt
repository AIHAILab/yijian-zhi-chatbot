《夷堅志》女子穿溺珠(南宋洪邁撰)：湖州人王槩．紹興十六年八月．赴邵武建甯丞．宿信州玉山驛．便溺已．且就寢．見美女在旁．探手虎子中．拾碧粒如珠者三四顆．串以紅縷．掛頸上．槩驚問汝何人．已不見．自是每溺．其旁輒地裂．女子盛服出．或器內．或溷廁．必得珠乃沒．槩日以困悴．醫巫束手莫能療．幾二年久．女所穿纍纍．繞頸至腹數十匝．其後珠益減．至纔一二顆．而色漸白．女慘容謝曰．得君之賜厚．吾事濟矣．但恨傷君之生．無以報．當亦徐圖之．再拜而去．槩是夕不復溺．翌日大汗而卒．三事亦徐搏說．