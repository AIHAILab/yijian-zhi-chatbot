《夷堅志》黑風大王(南宋洪邁撰)：汾陰后土祠．在汾水之南四十里．前臨洪河．連山為廟．蓋漢唐以來故址．宮闕壯麗．紹興間陷虜．女真統軍黑風大王者．領兵數萬．將窺梁益．館于祠下．腥羶汙穢．盈積如阜．不加掃除．一夕乘醉欲入寢閣．觀后真容．且有媟瀆之意．左右固諫．弗聽．率十餘奴僕徑往．未及舉目．火光勃鬱．雜煙霧而興．冷逼於人．立不能定．統軍懼．急趨出．殿門自閉．有數輩在後．足踁為關闑翦斷．統軍百拜禱謝．乞以翼旦移屯．至期天宇清廓．杲日正中．片雲忽從祠上起．震電注雨．頃刻水深數尺．向之糞汙．蕩滌無纎埃．統軍齋潔致祭．捐錢五萬緡以贖過．士卒死者什二三．