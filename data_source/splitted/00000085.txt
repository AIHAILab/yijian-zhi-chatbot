《夷堅志》南宋洪邁撰
篇章 鳳池山
福州閩縣東十五里鳳池山．其上有池．冬夏不涸．俗傳唐末有樵者．嘗見五色雀羣浴于彼．以故得名．其南鼓山．山之半有涌泉寺．鳳池隸焉．熙寧中．元章𥳑公絳出守．訪之鼓山寺．僧憚其數至為擾．嫁其名於北山報慈院．主僧頗黠．逢元公之意．刻木作鳳．立之小沼上．以喙吐水．公至大喜．為賦詩．數年閒參大政．鳳池之事．遂成先兆．後溫左丞益出守．亦喜為此游．且和元公詩．未幾亦至兩地．然實非真鳳池山也．而休證如此．豈偶然邪．