《夷堅志》南宋洪邁撰
篇章 祝大伯
桂縝祖安時．自少慕道．年二十有四．即委妻子．挈金帛之名山．十載而歸．遇方士過門．必延入．日飯堂上者數十輩．家貲枵然．盡室尤之．而安時執意愈篤．野僕祝大伯．服薪水之勞．愚鈍而謹勑．一日自外至．舉措異常．曰．適遇道人與我藥．服之能不食矣．驗之信然．詰其方無有也．或盛夏暴烈日中．冬覆冰上．皆不寒暑．而隸役如故．桂氏之人皆敬事之．呼為祝仙人．欲延以客禮．辭曰．吾合在人間為僕使．歲滿自當去．如是三年．告安時曰．白花巖有人見招．願主翁同往．乃俱行．未至巖下．絲竹之聲．泠泠盈耳．綵雲郁然．蔽覆山谷．安時歎異未已．祝君遽聲喏辭．遂不見．安時自是不意以至捐館．時大觀二年也．白花巖去桂氏所居十里．