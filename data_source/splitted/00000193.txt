《夷堅志》南宋洪邁撰
篇章 楊大同
楊大同．懷州人．未第時．隨兄官下．嘗與兄之小兒肩輿為戲．兒已下轎．楊揭簾．見婦人抱幼女坐轎中．大驚異．即以兄子歸．急出外舍．思所以挑招之策．旋踵間婦已在臥內．笑曰、在此待子．遂與之狎．問其故．曰、我某家婦．夫行役不歸．累年．以子獨居．故逸而從子．子勿泄勿娶．我雖久此．外人不能知．自是與同寢食．歷數月．楊顏色日枯悴．兄家疑之．亦嘗聞夜榻人聲．意有淫厲．呼道士以天心六丁符籙治之．婦忽變形作可畏相．欲殺楊．楊哀鳴懇拜．曰、請後不敢．遂如初．少時自垂泣辭去．曰、我乃爾三生前妻．此女爾女也．爾為商往他州．顧戀倡女不知還．我貧困不能自存．携此女赴井死．訴之帝．帝令天獄□法曰．爾逐利忘家．致妻子死於非命．雖有別善業．當登科．然終不能享．自此十年間將受報．我以前緣未斷．來尋盟．今數盡當去．亦從此受生矣．出門即不見．紹興五年．楊登科．再仕為廣西帥屬．以事至柳州．過靈文廟．廟祝請入謁．楊不可．祝曰、不然．神且譴怒．楊叱之．徑謁太守．飲湯未畢．盞落手而仆．即死．皆云柳侯所怒．不知其向來事也．相距正十年云．傅世修說．