《夷堅志》安昌期(南宋洪邁撰)：安昌期．昭州恭城人．少舉進士．皇祐中．朝廷平儂智高．推恩二廣．凡進士曾試禮部者．皆特試于廷．昌期因是得橫州永定尉．以事去官．遂不復仕．獨與小童游廣東．放浪山水間．同年曲江胡濬、為惠州海豐令．昌期往過之．畱甚久．杯酒間多為嬉戲小技．娛悅坐人．嘗結紙數紐．覆而呪之．良久器遂動．徐徐啟之．皆為鼠矣．咀嚼舉動如真．復覆之、則依然結紙也．時采山藥嚼而吐之以示人．津著藥上．皆如膠飴．或通夕不寐．指其童曰．勿輕此童．它日與吾偕隱．治平二年．游清遠峽山寺．謂僧曰．久聞山中有和光洞．故來遊．遂與童俱往．數日不返．僧疑為虎所食．徧求之．無所見．於洞前石壁上得詩曰．蕙帳將辭去．猿猱不忍啼．琴書自為樂．朋友孰相攜．丹竈非無藥．青雲別有梯．峽山余暫隱．人莫擬夷齊．後題云．前橫州永定縣尉安昌期筆．山僧說．