《夷堅志》武承規(南宋洪邁撰)：武承規．字子正．長安人．政和七年．監台州寧海縣縣渚鎮酒稅．好延道流．日食于門者常數輩．家君時為主簿．戒之曰．吾、官卑俸薄．而冗食若此．何以給邪．曰．吾無美酒大肉與之．但隨緣而已．遇有酒則醉．有海魚則一飽．他無所費．其無能者旬日自去．安知吾不遇至人哉．他日復勸之不聽．一日氣貌洋洋．若有得色．曰．公笑有接道人．近有授我內交法者．每日子午時．運虎龍氣相摩．移時美暢．不減房室之樂．而無所損．雖未可度世．亦安樂奇術也．家君曰．公妻甚少．又未有子．奈何．曰．亦得一術倣此者授之．渠亦自得其樂．舍弟多男．兄弟之子猶子也．夫人有後足矣．家君欲聞其略．曰．公方効官．又有父母妻子．與承規異．六十歲以後．儻再相遇．是時方可．旬日復來．曰．承規欲往閩中訪先生．旦夕遣妻孥歸侍下．纔有可配．即嫁之．其父掞時為越州將領．家君曰．既託身於公．何忍如此．已絕欲事．異室而居可也．何必遣．曰．畢竟為累．無此人則吾身輕．要行則行矣．曰．胡不一歸與親別．曰．骨肉之情．見面必留．卒未可脫．及再見．曰．妻已行矣．承規替期已及．官課皆不虧．而代者未至．願為白州郡．遣牙校交界．如其言．郡吏方至．其室虛矣．