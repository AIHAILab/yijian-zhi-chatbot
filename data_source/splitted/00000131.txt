《夷堅志》惠吉異術(南宋洪邁撰)：僧惠吉張氏．饒州餘干人．少亡賴．為縣五伯．因追胥村社．少休山麓．遇婦人乘竹輿．無所服．惟用匹布蔽體．訝其韶秀而結束詭異．揖而訊之．曰、非汝所知也．取一卷書授之．曰、勉旃．後當為僧．言訖．輿去如飛．二僕夫冉冉履空中．張歸即能談人意間事．弃妻子出遊．過撫州宜黃縣．行止佯狂．人無知者．時大旱．縣人作土龍禱雨．張投牒請自祈禬．約明日午必雨．不爾願焚軀以謝．即趺坐積薪上．民之輕慓禍賊者、爭益薪．及明．烈日滋熾．萬眾族觀．至秉炬以須．如期、果大雨．四境霑足．邑人始謹事之．鄒柄居是邑．惡其惑眾．張往見之．曰、吾宿負公杖．幸少寬我．會張為邑人甃治衢陌．裒金數百萬．或譖於鄒曰．彼乾沒其半．間道以遺妻孥．鄒怒言於縣宰．捕笞之．已而悔詣張謝．張曰．曩固言之矣．無傷也．宣和三年．適邵武泰甯．謂縣人黃溫甫曰、吾與若隔生同為五臺僧．若嘗病．費吾藥餌．今當館我以償．黃為築庵香爐峯頂．買僧牒落髮．師能呪水起疾．數百里間．來者絡繹．通直郎葉武為令．夢一女子持火東西焚庭廡．復爇鼓門．驚覺．遲明師造縣．迎問曰．昨夕無恐否．葉愕然．具以夢告．師命輿土地木胎．至庭斧之．血津津然．初縣有祟物．化為美姝．惑宿直吏．至是遂已．縣丞江定國母呂氏．有眩疾．每發．頭涔涔不可忍．以扣師．師曰．無它故．要是銀兒為孽．定國駭懼．銀兒者．其父時故姬．呂氏陰殺之．於是丐為禳謝．師引紙畫為禽畜百十種．令秉火炬．設瓜果．賓主置榻．戒其家人皆就寢勿顧．獨一二僕使在．迨夜．師入呂氏寢．物色之．得於粧閤．僕者咸見好女子．年可十六七．緣衣黃裙．對之掩泣．若不從狀．師徐徐諭解．已而肯首．乃以所畫幷楮鏹付之．送使出門．呂氏明日疾不作．富人江景淵．嘗與人爭田不勝．用計殺之．忽得脾疾．詣師請水．師具數其過．景淵叩頭哀祈．為至其居．命斸地丈許．得蒼狗．吽牙怒視．左右皆恐．視之乃塊石．師以杖擊之．應手糜碎．景淵即瘉．又有倡弃籍歸一胥．同謁師．師所居山椒．林樾蔽繞．來者未至門不知也．師逆告其徒曰．某人夫婦少選至．勿令其婢子入．及二人至．元無婢自隨．師言狀．倡驚泣求救．乃昔日曾逼一婢赴井死．胥固未之知．嘗入市．見搏揜者立道左．呼使前．捫其項下如揭物狀．曰、後不得復爾．人問故．蓋此人昨夕負博進．恚而投繯．救至得不死．師白晝捕魑魅．逆說禍福甚多．不勝載．紹興四年死．泰甯人至今繪事其像．不呼其名．惟曰張公．或曰張和尚云．