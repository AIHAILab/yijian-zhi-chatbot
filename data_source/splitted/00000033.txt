《夷堅志》崔祖武(南宋洪邁撰)：崔祖武．河東威勝軍人．政和癸巳．與家君同處太學通類齋．自言少好色．無日不狎遊．年二十六歲．成瘵疾．將死．有牛道人來．曰．苟能絕慾．吾救汝．父母曰．是兒將死．儻能生之．有何不可．遂授以藥．及教以練氣術．令與妻異處．其病良已．三年方同房．而欲心不復萌．在學時年三十五六．肌幹豐碩．儀狀秀偉．亦與人和．率之游狹邪．不固拒．但不作色想耳．飲食不肯醉飽．曰．大醉大飽．最為傷氣．須六十日修持．始復初．後歸鄉里．不知其所終．