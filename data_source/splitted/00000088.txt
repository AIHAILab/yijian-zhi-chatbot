《夷堅志》周史卿(南宋洪邁撰)：周史卿．建州浦城人．元祐初．如京師赴省試．中途遇道者云云．即歸與妻子入由果山鍊丹．聲價籍籍．士大夫經山下．無不往見．呂吉甫自建安移宣州．苦足疾不能行．來謁周．周請呂伸足直前為布氣．令人以扇扇之．少頃足底火熱．炙上徹心．良久痛遂已．凡在山二十年．丹垂成．一夕風雷大作．霹靂甚震．曉視藥爐．丹已失矣．周不意．遂出神求之．謂妻曰．我當略往．七日且復回．未死也．切勿焚我．妻如其言．周平生與一僧善．僧亦在他山結廬．聞周死來弔．力勸其妻曰．學道之人．視形骸如糞土．既去矣．安足惜．妻信僧言．泣而焚之．明日而周回．則已無形體可生矣．空中咄咄．責其妻而去．異日僧復來．妻以前事告之．僧曰．吾適方聞訃故來．前日未嘗至．乃悟魔所化也．其家後置周影像於僧舍．日輪一行者奉香火．必於地得四錢．又留醋一罋．至今不敗．往往為人取去．然未嘗竭．縣人劉翔云．由果山甚淺隘．氣象索然．非神仙所居也翔說．