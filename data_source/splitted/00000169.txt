《夷堅志》南宋洪邁撰
篇章 東坡書金剛經
東坡先生居黃州時．手抄金剛經．筆力最為得意．然止第十五分．遂移臨汝．已而入玉堂．不能終卷．旋亦散逸．其後謫惠州．思前經不可復尋．即取十六分以後續書之．寘於李氏潛珍閣．李少愚參政．得其前經．惜不能全．所在輒訪之．冀復合．紹興初．避地羅浮．見李氏子輝．輝以家所有坡書悉示之．而祕金剛殘帙．少愚不知也．異日偶及之．遂兩出相視．其字畫大小高下．黑色深淺．不差毫髮．如成於一旦．相顧驚異．輝以歸少愚．遂為全經云．黃文謩說．