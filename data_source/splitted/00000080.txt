《夷堅志》南宋洪邁撰
篇章 胡子文
蘇州常熟縣福山東嶽行宮．廟貌甚嚴．士人胡子文乘醉入廟．望善惡二判官相對．戲掣其惡者筆．同行者以為不可．乃還之．歸至舟次．俄一使來曰．被判官命收君．子文已醒．憶醉時事甚懼．㳂道默誦金剛經．既至廟．兩人相向坐．西向者怒甚．叱曰．汝為士人．當識去就．何得侮我．對曰．為狂藥所迷．了不自覺．願丐微命以歸．不應．子文但密誦經至第三分．二人皆起．又二章．則舉手加額．東向者解之．曰．此子一時酒失．原其情似可恕．怒者曰．正以同官太寬．使人敢爾．子文扣頭曰．某能誦金剛經．若蒙賜之更生．當日誦七卷以報．怒者曰．若爾亦宜小懲．以所執筆點其背．曰去．覺遍身如冰．遂寤．所點處生一疽．痛不可忍．百日方愈．自是日持經七遍．雖劇冗不敢輟．葉平甫說．