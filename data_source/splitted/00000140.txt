《夷堅志》譚氏節操(南宋洪邁撰)：英州真陽縣曲江村人吳琦．略知書．其妻譚氏．紹興五年閏二月．本邑觀音山盜起．攻剽鄉落．琪竄去．譚氏與其女被執．幷鄰社村婦數人偕行．譚在眾中頗潔白．盜欲妻之．詬曰、爾輩賊也．官軍旦夕且至．將為虀粉．我良家女．何肯為汝婦．強之不已．至於捶擊．愈極口肆罵．竟斃於毒手．後盜平．鄰婦同執者皆還．曰、使吳秀才妻不罵賊．今日亦歸矣．因備言其死狀．吳生始知之．聞者高其節．予嘗為之傳云．