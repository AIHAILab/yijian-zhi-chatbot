《夷堅志》桐城何翁(南宋洪邁撰)：舒州桐城縣何翁者．以貲豪於鄉．嗜酒及色．年五十．得風疾．手足奇右不能舉．輿之同郡良醫李百全幾道家．治療月餘．而病良已．將去．幾道飲之酒．酒半問之曰．死與生孰美．翁愕然曰、公醫也．以救人為業．豈不知死不如生．何用問．幾道曰．吾以君為不畏死耳．若能知死之可惡甚善．君今從死中得生．宜永斷房室．若不知悔．則必死矣．不復再相見也．翁聞言大悟．才歸即於山顛結草庵屏處．卻妻妾不得見．悉以家事付諸子．如有二年．勇徤如三十許人．徒步入城．一日行百二十里．幾道見之曰．君果能用吾言．如持之不懈．雖未至神仙．必為有道之士．翁自是愈力．但多釀酒．每客至．與奕碁飲酒．清談窮日夜．凡二十有五年．建炎初．江淮盜起．李成犯淮西．翁度其且至．語諸子曰．急竄尚可全．諸子或顧戀妻孥金帛．又方治裝．未能即去．翁即杖策．腰數千錢．獨行至江邊．賊尚遠．猶有舩可度．徑隱當塗山寺中．諸子未暇走．而賊至．皆委鋒刃．翁在寺．與鄰室行者善．一日呼與語曰．吾欲買一棺．煩君同往取之可乎．曰、何用此．笑不應．遂買棺歸．寘室內．數自拂拭．又謂行者曰．吾終慁公矣．吾屋後儲所市薪．明日幸以焚我柩．恐有吾家人來．但以告之．行者且疑且信．密察其所為．至暮臥棺中．自托蓋掩其上．明日就視死矣．時年七十九．後歲餘．翁有姪亦脫賊中．訪翁蹤跡．至是寺方聞其死．翁與中書舍人朱新仲翌．有中外之好．朱公嘗記其事以授予云．