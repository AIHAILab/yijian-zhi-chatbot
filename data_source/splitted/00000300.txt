《夷堅志》王權射鵲(南宋洪邁撰)：建康都統制王權．微時好射．弩矢不虛發．紹興初．從韓咸安世忠往建州征范汝為．嘗挾弩往山間．望樹上有鵲巢．即射之．不知其中與否也．聞有人在其後言曰．使汝眼為箭所中．當如何．反顧無所見．權悟其異．亟登木視之．一鵲中目．宛轉巢內即死．權驚悔．拔佩刀碎其弩．未幾與賊戰．流矢集于鼻眥之間．去眼不能以寸．病金創．久之乃愈．韓王子彥直子溫說．