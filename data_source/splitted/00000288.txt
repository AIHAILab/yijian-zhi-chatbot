《夷堅志》恩穉所穉院(南宋洪邁撰)：王師道、字深之．綿州人．紹興二十八年．挈妻子自蜀赴調行在．明年正月晦．夢有人類三省大程官狀．來曰．公有新命．出黃敕示之．乃除管某院云云．王不暇細視．曰．我已通判資序．今且作郡守．何乃反充監當邪．其人曰．此官不易得．又上帝勑．豈可拒也．迎官且至．治所不遠．可即往視事．少頃從者皆至．亟升車．行纔一二里．到大曹局．門戶洞開．視題額五字．曰恩穉所穉院．吏曰．所轄天下物命也．其中皆禽鳥種類．不可名狀．而雀最多．周覽未竟而寤．以告家人．誓不復殺生．自恐不能永．頗料理後事．戒其子徧謁鄉人之在朝者．夢後半月．除知達州．又十許日出謁歸．得疾轎中．至舟而卒．時三月四日也．