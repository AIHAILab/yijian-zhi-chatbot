《夷堅志》南宋洪邁撰
篇章 侯元功詞
侯中書元功蒙密州人．自少游場屋．年三十有一．始得鄉貢．人以其年長皃侻．不加敬．有輕薄子畫其形於紙鳶上．引線放之．蒙見而大笑．作臨江仙詞題其上曰．未遇行藏誰肯信．如今方表名蹤．無端良匠畫形容．當風輕借力．一舉入高空．纔得吹噓身漸穩．只疑遠赴蟾宮．雨餘時候夕陽紅．幾人平地上．看我碧霄中．蒙一舉登第．年五十餘．遂為執政．