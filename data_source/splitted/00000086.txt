《夷堅志》南宋洪邁撰
篇章 古田倡
陳筑、字夢和．莆田人．崇寧初登第．為福州古田尉．惑邑倡周氏．周能詩．贈筑絕句曰．夢和殘月到樓西．月過樓西夢已迷．喚起一聲腸斷處．落花枝上鷓鴣啼．首句蓋寓筑字也．又春晴詩曰．瞥然飛過誰家燕．驀地香來甚處花．深院日長無箇事．一瓶春水自煎茶．後與筑作合歡紅綬帶．自經於南山極樂院．從者知之．共排闥救解．二人皆活．已而事敗．筑失官去．周至紹興初猶在．既老且醜．門戶遂冷落云．