《夷堅志》高俊入冥(南宋洪邁撰)：昔東坂先生居儋耳．有處女病死．已而復蘇．云追至地獄．其繫者率儋耳人也．近夔州戍兵高俊事大類此．豈非所謂地獄者．一方各有之事．託人以傳．用為世戒歟．俊家睢陽．世為卒．隸雄威軍．紹興二十二年正月辛亥、登夔之高山．逢一人披髮執杖．出符示俊．曰、受命追汝．俊恐怖亟歸．彼人隨之不置．俊至家．舉食器擲之．彼人怒扼其喉．俊立仆地．即覺從而西．且行且出其符．凡大書數行．後有押字．俊不識也．行久之．路正黑．俄豁然明．見城郭嚴峻．四隅鐵扉甚高．四顧廛市列肆．如一郡邑．其中若大府．兩廡囚繫幾滿．一女子懸足於桁．吏曰．前生妄費膏油以塗髮．故懸以瀝之．又一女反縛．以鉗鉗其舌．吏曰、生前好搖唇鼓舌者．後所識甯江都將．荷鐵校．曳鐵鎖．獄卒割剔其股文．血肉淋漓．形容枯瘠不類人．左右破腦者．折脛者．折肱者．穴胸者．百十人環守之．吏曰、生前賊殺無辜者也．一部將亦同繫．箠掠無全膚．次則市之鬻麵者．曰冉二．死已數年矣．前烈一大甕．畜腐水敗泔．其七已空．吏曰、是嘗弃麵與水漿．今積于此．日使盡三柸．又有鬻餳者黃小二．為獄卒．勞問俊曰．汝何時來耶．與俊同曹追者凡三百餘人．奉節令趙洪．先一夕死．亦彷徨庭下．堂上黃綬主者呼俊曰．汝以何年月日時生乎．俊曰、俊年二十五歲．六月二十四日辰時生．主者披籍曰．吾所追乃生于己時者．使俊止以俟命．其它一一問如前．有即荷校驅而東去者．亦有閉諸廡者．庭中壯士金甲持斧立．俊進揖曰．主者留俊．而未有以命．奈何．曰、吾為汝入白．頃之出．曰、可去也．戒一童曰、速與偕行．或埋瘞則無及矣．童導俊由始來之路．其正黑者既窮．即失此童．惟望西而行．殆數里登山．下有河流．溺者不可計．官曹坐岸上．使卒徒擁行人入于河．入者為魚龍所噉食．能涉而得岸者．百不一二也．益大恐．奔及重嶺．乃東行至平川．二徑交午．不知所適．憩川上．伺過者將問津．有犬來牽俊衣．趨左徑．凡七里許．復失犬．獨進踰前岡．抵大溪．甫過橋而橋壞．後一騎來．迫壞橋呼曰．急治橋．尋有四五人負大木橫其溪．騎者不克度．俊兪益疾步．踰時達夔之東津．視其體則裸也．或詬之．歐其背．遂驚寤．蓋死二日．家方謀瘞之云．晁公遡作說．