《夷堅志》陳昇得官(南宋洪邁撰)：邵武威果卒陳昇．嗜酒．嘗大醉．感其身世微賤．歎曰．何日脫此厄．少頃．如夢非夢．有人告曰．明日為官人．何歎也．昇明旦醒．能憶其語．曰、鬼神戲我如此．我何從得官．其日薄暮．欲至軍校之舍．聞一卒與軍校耳語．卒既出．昇隨其後．與俱至酒家飲．又與之錢．稍醉．問之曰．爾適告管營何事．卒具以語之．曰、營中某人等謀亂．欲以夜半燒譙門．伺太守出救火．即殺之為變．昇亟與之同謁軍校．三人偕列名．走告于郡．郡守亟召兵官．密將他營兵如狀中人數．捕之皆獲．獄具悉斬之．告者皆得官．昇為承信郎．時紹興十三年．