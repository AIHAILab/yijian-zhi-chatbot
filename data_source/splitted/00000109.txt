《夷堅志》南宋洪邁撰
篇章 京師異婦人
宣和中．京師士人元夕出遊．至美美樓下．觀者闐咽不可前．少駐步．見美婦人舉措張皇．若有所失．問之．曰、我逐隊觀燈．適遇人極隘．遂迷失侶．今無所歸矣．以言誘之．欣然曰、我在此稍久．必為他人掠賣．不若與子歸．士人喜．即攜手還舍．如是半年．嬖寵殊甚．亦無有人蹤跡之者．一日、召所善友與飲．命婦人侍酒甚款．後數日．友復來．曰、前夕所見之人．安從得之．曰、吾以金買得之．友曰、不然．子宜實告我．前夕飲酒時．見每過燭後．色必變．意非人類．不可不察．士人曰．相處累月．焉有是事．友不能強．乃曰、葆真宮王文卿法師．善符籙．試與子謁之．若有祟．渠必能言．不然．亦無傷也．遂往．王師一見驚曰、妖氣極濃．將不可治．此祟異絕．非尋常鬼魅比也．歷指坐上它客曰．異日皆當為左證．坐者盡恐．士人已先聞友言．不敢復隱．備告之．王師曰．此物平時有何嗜好．曰、一錢篋極精巧．常佩於腰間．不以示人．王即朱書二符授之．曰、公歸俟其寢．以一寘其首．一寘篋中．士人歸．婦人已大駡曰、託身於君許久．不能見信．乃令道士書符．以鬼待我何故．初尚設辭諱．婦人曰、某僕為我言．一符欲置吾首．一寘篋中．何諱也．士人不能辨．密訪僕．僕初不言．始疑之．迨夜伺其睡．則張燈製衣．將旦不息．士人愈窘．復走謁王師．師喜曰、渠不過能忍一夕．今夕必寢．第從吾戒．是夜果熟睡．如教施符．天明無所見．意謂已去．越二日．開封遣獄吏逮王師下獄．曰、某家婦人瘵疾三年．臨病革．忽大呼曰．葆真宮王法師殺我．遂死．家人為之沐浴．見首上及腰間篋中皆有符．乃詣府投牒．云王以妖術取其女．王具述所以．即追士人．幷向日坐上諸客．證之皆同．始得免．王師建昌人．林亮功說．林與士人之友同齋．