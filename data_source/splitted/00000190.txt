《夷堅志》南宋洪邁撰
篇章 死卒致書
紹興戊午．呂丞相居天台．族壻李修武．寓會稽虞氏館．方與妻對食．一走卒以丞相書至．李接書展讀．其人曰．本府某提轄．已在大善寺．使邀修武．李諾之．須更起更衣．久不出．妻往尋之．乃見在圃內池水．上身沒至腹矣．急呼童僕共拯之．得不死．徐問所見．曰、適與某提轄飲梅花酒．樂作正歡．而爾輩挾我出．不能終席．殊敗人意也．池四面有桃梅數十本．遣視走卒．已失所在．後半月．有自天台來．言提轄者死幾月矣．
走卒乃丞相所遣至李氏者．道死於嵊縣．縣人檢尸得其券帖．獨不見丞相書．是日蓋李得書日也．死卒能致生人書．亦異矣．傅世修說．