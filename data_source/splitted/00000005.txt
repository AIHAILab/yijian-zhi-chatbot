《夷堅志》南宋洪邁撰
篇章 鐵塔神
蔚州城內浮圖中有鐵塔神．素著靈驗．郡人事之甚謹．契丹將亡．州民或見其神奔走于城外．亟詣寺視之．神像流汗被體．雖頗驚異．然莫測其故．至夜神見夢于寺主講師．曰．吾奉天符．令拘刷城中合死人．連日奔馳．始克就緒．來日午時．女真兵至破城．城中當死者．一千三百有畸．而本寺僧四十餘．和尚亦在籍中．吾久處茲地．平日仰師戒德．輒為以它名易之．詰旦從此而逝．庶萬一可脫．講師既寤．以語寺眾．皆笑其妄．遂獨挈囊登寺後山顛避之．行約五里．忽憶所遺白金盂．復下至寺．適有修供者．眾競挽留之曰．和尚聰明如此．顧乃信夢．今檀越在此．正欲和尚升堂演法．無故捨去．則此寺不可為矣．況邊上不聞有警．勉徇眾意．齋罷而行．亦何晚耶．僧不得已．遂升堂講畢．各就食．方半．有報女真自草地至．即圍城．城素無備．不可守．頃刻而陷．僧蒼皇失措．不暇走．兵已大掠城中．人與寺僧死者．如神告之數．講師亦不免。