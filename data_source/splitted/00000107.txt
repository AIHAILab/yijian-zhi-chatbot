《夷堅志》金四執鬼(南宋洪邁撰)：福州城南禊遊堂下．有公蓮池數十畝．民金四榷其利．其居在南臺．去池七里．慮有盜．每夕輒往巡邏．嘗遇一人行支徑中．詰之．曰、我以事它適．偶夜歸耳．時已二鼓．金素有膽．視其舉措不類人．又非人所常行路．乃好謂之曰．我家在江南．偶飲酒多覺醉．不可歸．欲與汝相負．汝先自此負我至合沙門．去城二里我乃負汝至馬鋪．去城四里汝復負我過浮橋．其人欣然如所約而去．至馬鋪欲下．金執之甚急．連聲呼家人燭火來視．已化為一老鷂．乃縛而焚之．