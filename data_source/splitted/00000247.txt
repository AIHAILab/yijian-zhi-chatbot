《夷堅志》南宋洪邁撰
篇章 光州墓怪
光州士人孔元舉．居城外數里間．每入城．輒經亂葬壠．常日詣州學．晨往暮歸．必過之．一夕歸差晚．日猶銜山．聞有人高誦維葉萋萋黃鳥于飛之句．至于再三．審其聲當所行道上．少頃差近．則聞聲在墓間．回首視之．一物如蹲鴟．毛毿毿覆體．赤目豬喙．瞠視孔生．厲聲曰．維葉萋萋．孔大駭．亟步歸．即病．旬日死．