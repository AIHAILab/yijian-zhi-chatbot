《夷堅志》南宋洪邁撰
篇章 林縣尉
紹興初．莆田人林迪功．為江西尉．秩滿用捕盜賞．改京官．未得調．時臨安多火．士大夫寓邸中者．每出必挾敕告之屬自隨．林性尤謹畏．納告袖中．時時視之．初未嘗失墜．然每歸輒不見．則懸賞三十千求之．不經日必有得而歸之者．如是數四．林亦不能測．獨宿室中．外間常聞人共語者．怪之．不敢問．一夕辯論喧甚．久之寂然．明旦門不啟．店媼集同邸者發壁以入．已仆于榻上．旁有翦刀股存．蓋用此以自刺也．林初獲賊時．兩人頗疑似．林欲就其賞．鍛鍊死之．是以獲此報．