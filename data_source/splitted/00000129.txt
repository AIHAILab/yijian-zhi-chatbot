《夷堅志》南宋洪邁撰
篇章 兪翁相人
郡武兪翁者．善相人．尤能聽器物聲．驗吉凶．先世仕南唐、為太史令．後主歸朝．兪氏舉族來居邵武之泰甯．翁年既高．人尊之呼為翁云．葉祖洽兒童時．好騎羊為戲．翁見之曰．郎君當魁天下士．勉之無戲．祖洽遂折節讀書．會黃右丞履丁內艱鄉居．祖洽與邑子上官．均執弟子禮．師事之．嘗過小山寺遇翁．翁逆謂曰、狀元牓眼．何自來此．二人相視而笑．曰、甯有是．翁曰、不特爾．又同年焉．吾為子選一題．可預為之備．二人未之信．戲曰、題目謂何．翁指庭下竹一束．曰、當作此．二人笑而去．熙甯三年．廷試進士．罷詩賦論三題．易以策問．祖洽遂首選．均次之．方悟竹一束．蓋策字也．祖洽父恪少不學．嘗過翁門．縣之士子羣集．無一可翁意．獨指恪曰、此人年六十．當官七品．服銀緋．眾皆憮然．恪後以子貴．封累朝請郎．賜朱紱．正年六十云．翁嘗行田間．聞水聲．曰、水流悲．田將易主．已而果然．又嘗入市聞樂聲．曰、金聲亢．其有兵．當在申酉間．然我無傷．兵四人當溺死．至期、果有戍卒自汀州還．過市羣飲．爭倡女．抽戈相戕．度不自安．乘暮亂流而渡．正春濤怒漲．溺死果四人．或問其故．曰、日在子．又屬水．水旺於子．金至此死焉．其巧發奇中類是．今邵武人猶傳其相書一編．然去翁遠矣．