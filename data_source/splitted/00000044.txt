《夷堅志》南宋洪邁撰
篇章 吳小員外
趙應之．南京宗室也．偕弟茂之在京師．與富人吳家小員外．日日縱游．春時至金明池上．行小徑．得酒肆．花竹扶疎．器用羅陳．極蕭灑可愛．寂無人聲．當壚女年甚艾．三人駐留買酒．應之指女謂吳生曰．呼此侑觴如何．吳大喜．以言挑之．欣然而應．遂就坐．方舉盃．女望父母自外歸．亟起．三人興既闌．皆捨去．時春已盡．不復再游．但思慕之心．形於夢寐．明年．相率尋舊游．至其處．則門戶蕭然．當壚人已不見．復少憩索酒．詢其家．曰．去年過此．見一女子．今何在．翁媼顰蹙曰．正吾女也．去歲舉家上冢．是女獨留．吾未歸時．有輕薄三少年從之飲．吾薄責以未嫁而為此態．何以適人．遂悒怏不數日而死．今屋之側有小丘．即其冢也．三人不敢復問．促飲畢言旋．㳂道傷惋．日已暮．將及門．遇婦人羃首搖搖而前．呼曰．我即去歲池上相見人也．員外得非往吾家訪我乎．我父母欲君絕望．詐言我死．設虛冢相紿．我亦一春尋君．幸而相值．今徙居城中委巷．一樓極寬潔．可同往否．三人喜．下馬偕行．既至則共飲．吳生留宿．往來逾三月．顏色益憔悴．其父責二趙曰．汝向誘吾子何往．今病如是．萬一不起．當訴于有司．兄弟相顧悚汗．心亦疑之．聞皇甫法師善治鬼．走謁之．邀同視吳生．皇甫纔望見大驚．曰．鬼氣甚盛．祟深矣．宜急避諸西方三百里外．儻滿百二十日．必為所死．不可治矣．三人即命駕往西洛．每當食處．女必在房內．夜則據榻．到洛未幾．適滿十二旬．會訣酒樓．且愁且懼．會皇甫跨驢過其下．拜揖祈哀．皇甫為結壇行法．以劔授吳曰．子當死．今歸試緊閉戶．黃昏時有擊者．無問何人．即刃之．幸而中鬼．庶幾可活．不幸誤殺人．即償命．均為一死．猶有脫理耳．如其言．及昏．果有擊戶者．投之以劔．應手仆地．命燭視之．乃女也．流血滂沱．為街卒所錄．幷二趙皇甫師皆縶囹圄．鞫不成．府遣吏審池上之家．父母告云已死．發冢驗視．但衣服如蛻．無復形體．遂得脫．江續之說