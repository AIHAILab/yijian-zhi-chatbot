《夷堅志》孫巨源官職(南宋洪邁撰)：孫洙、字巨源．年十四．隨父錫．官京東．嘗至登州．謁東海廟．密禱于神．欲知它日科第及爵位所至．夜夢有告之者曰．汝當一舉成名．位在雜學士上．既覺頗喜．然年尚幼．未識雜學士何等官．問諸人．人曰．吉夢也．子必且為龍圖閣學士．後擢第入朝．歷清近．眷注隆．異數以夢語人．元豐二年．拜翰林學士．賓客皆賀．孫愀然曰．曩固相告矣．翰苑班冠雜學士．吾其止是乎．今日之命．宜弔不宜慶也．纔閱月．省故人城外．於坐上得疾．神宗連遣太醫診視．幸其瘉．且以為執政．後果瘉．上喜．使謂曰．何日可入朝．即大用矣．省吏聞之．絡繹展謁．冠蓋填門不絕．孫私語家人．我指日至二府神言何欺我哉．臨當朝．顧左右曰．我病久．恐不堪跪起．為我設茵褥．且肄習之．方再拜．疾復作．不能興．遽扶視之．已絕矣．孫公在時．嘗一日鎖院．宣召者至其家．則已出．數十輩蹤跡之．得於李端愿太尉家．時李新納妾．能琵琶．孫飲不肯去．而迫於宣命．不敢留遂入院．草三制罷．復作長短句．寄恨恨之意．遲明遣示李．其詞曰．樓頭尚有三通鼓．何須抵死催人去．上馬苦悤悤．琵琶曲未終．回頭凝望處．那更廉纖雨．漫道玉為堂．玉堂今夜長．或以為孫將亡時所作．非也．李益謙相之說．相之孫．公曾外孫也．