《夷堅志》席帽覆首(南宋洪邁撰)：王龍光、字天寵．資州人．入京赴上舍試．過劍州梓潼縣七曲山．謁英顯武烈王廟．俗呼為張相公廟夢一人持牓．正面無姓名．紙背乃有之．又有持席帽蒙其首者．覺而喜．謂士人登第則戴席帽．是歲免省不逮．但補升內舍．次舉當政和八年方登科．已悟紙背之說．時方禁以龍天君玉王主等為名字．唱第之日．面賜名寵光．頭上加帽．蓋謂是云．