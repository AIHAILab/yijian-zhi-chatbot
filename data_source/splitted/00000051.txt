《夷堅志》水府判官(南宋洪邁撰)：齊琚、字仲玉．饒州德興人．溫厚好學．家苦貧．教生徒以自給．紹興丁卯．就館于同邑董時敏家．約已定．過期不至．董遣書促之．纔及門．聞哭聲．則琚死兩日矣．琚所善汪堯臣．言琚以去年季冬得疾．夢人持文書至．曰．某王請秀才為水府判官．發書視之．中云．不得顧父母．不得戀妻子．琚與約正月十三日當去．既覺．語家人曰．我明年正月十三日死．自是謝醫卻藥．食飲盡廢．時時自言曰．彼中大有好處．那能久住此．家人初竊憂之．至期．雖無它．然自此遂困殆不復語．又八日．乃不起．堯臣說．