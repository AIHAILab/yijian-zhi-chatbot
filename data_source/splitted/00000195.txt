《夷堅志》南宋洪邁撰
篇章 婺源蛇卵
徽州婺源縣．紹興二十三年七月三日．大雷雨．邑中有老樹．蟠結數十圍．震為數截．中藏蛇卵十餘斛．或取碎之．每殼中必一物詰曲其間如鱓然．雞猪食之輒死．小民食死猪肉者亦死．卵大小如彈丸．如小橘．去縣十五里．有巨蟒同時震裂．皆疑其為蛇母云．予族人邦直．時為邑尉．嘗取其卵碎之．實然．與牛死無少異云．