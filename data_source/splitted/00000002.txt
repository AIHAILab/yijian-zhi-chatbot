《夷堅志》南宋洪邁撰
篇章 柳將軍
蔣靜叔明．宜興人．為饒州安仁令．邑多淫祠．悉命毀撤．投諸江．且禁民庶祭享．凡屏三百區．唯柳將軍廟最靈．未欲輒廢．故隱然得存．廟庭有杉一株．柯幹極大．蔽陰甚廣．蔣意將伐之．日晝臥琴堂中．夢異人被甲乘馬．叩堦而下．長揖言曰．吾姓木卯氏．居此方久矣．幸司成賜庇．不敢忘德．後十五年當復來臨．覺而知其為神．但不曉司成為何官．頗加歎訝．因置木不伐．仍繕修其堂宇．逮秩滿．詣廟告別．留詩壁間．曰．夢事雖非實．將軍默有靈．舊祠從此煥．古檜蔚然青．甲馬霄中見．琴堂臥正冥．留詩非志怪．三五扣神扄．今刻石尚存．後十五年．乃自中書舍人出鎮壽春江寧．鈐轄江東安仁．實隸封部．入為大司成．至顯謨閣直學士而卒．