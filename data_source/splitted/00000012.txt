《夷堅志》熙州龍(南宋洪邁撰)：戊午夏．熙州野外濼水．有龍見三日．初於水面見蒼龍一條．良久即沒．次日見金龍以爪托一嬰兒．兒雖為龍所戲弄．略無懼色．三日金龍如故．見一帝者乘白馬．紅衫玉帶．如少年中官狀．馬前有六蟾蜍．凡三時方沒．郡人競往觀之．相去甚近．而無風濤之害．熙州嘗以圖示劉齊．劉不悅．趙伯璘曾見之．