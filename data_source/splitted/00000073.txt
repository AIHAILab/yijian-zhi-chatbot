《夷堅志》蛇報犬(南宋洪邁撰)：世傳犬能禁蛇．每見必周旋鳴躍．類巫覡禹步者．人誤逐之．則反為蛇所齧．林明甫家犬夜吠．燭火視之．見一蛇屈蟠．犬繞而吠．凡十數匝．蛇死．其體元無所傷．蓋有術以禁之也．林宏昭言溫州平陽縣道源山資福寺．有犬名花子．善制蛇．蛇無巨細．遇之必死．前後所殺以百數．一日．大蟒見于香積廚．見者奔避僧急呼花子．令噬之．未及有所施．蛇遽前迎．齧其頷．犬鳴號宛轉．須臾死于階下．蛇亦不見．豈非其鬼所為乎．物類報復蓋如此．