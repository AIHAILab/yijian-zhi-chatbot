《夷堅志》陳茂林夢(南宋洪邁撰)：福州長樂士人陳茂林．夢至大殿下．與數十人班謁．笏記云．官職初臨．朝儀未熟．既寤．謂必登第為龍首．謁至尊也．遂更名夢兆．紹興十七年．為解頭．赴鹿鳴燕．與同薦送者謁大成殿．舊例以年齒最高者為首．陳不可．曰、吾為舉首．應率先多士．眾莫與之爭．既焚香．當再拜禮畢．陳誤下三拜．有聞其夢者．笑曰、此所謂官職初臨朝儀未熟也．陳亦惘然．疑為已應夢果不第．林之奇少穎說．