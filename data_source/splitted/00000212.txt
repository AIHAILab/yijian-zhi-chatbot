《夷堅志》芭蕉上鬼(南宋洪邁撰)：紹興初．連南夫帥廣東．曹紳以宣義郎攝機宜．連公前後所殺海寇不可計．或同日誅一二百人．曹皆手處其事．不暇細問也．以是論功．遷官至朝奉大夫．後為廣倅．公宇在淨慧寺．到官未幾而病．每吏卒衙時．其家婢使咸聞寺後芭蕉林間有人聲．或見人坐葉上．見羣婢亦不驚．婢問何人．曰、來從通判索命．我輩二十六人．分四道尋覓．今我六人先至此．曹聞之懼．力禱之．許以水陸醮設．皆不應．曰、但相從去乃可．曹竟死．未死前．一妾生子．遍體皆長毛．瘞之山下．經三日發視．猶不死．甚怪其事．蓋寃鬼所託云．五事皆張可久說．