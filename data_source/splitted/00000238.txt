《夷堅志》南宋洪邁撰
篇章 沃焦山寺
紹聖中．有僧游天台．迷失道．入越州新昌縣沃焦山上．遇大佛剎．寂無人聲．頗歎叢林之整肅如此．既登堂．望官吏治事甚嚴．疑深山中不應爾．徐入法堂．過屋兩重．始見長老數人．相對默坐．僧前欲問訊．搖手止之．不敢問．卻下僧堂．側立以視．有頃．聞請第一員長老升堂．其人號泣就坐．紫衣金章者立于前．瞬息間．火從坐者體中起．延燒其身．幷及金紫者．不留遺燼．次第升堂．周而復始．僧問吏何為．吏言平生無戒業．妄作住持人．謗佛正法．故受此報．金紫者請主也．僧懼亟出．至山腰．逢數卒驅一老婦人．髣髴認其母．回首留顧．老婦呼曰．以汝平日妄談般若．累我至是．其行甚遽．不得復語．僧下山覓路．問居人此山何寺．曰、路絕人行．安得有寺．指別路示之．云此去天台道也．問其日．則已三宿矣．不復東遊．徑還家．母已死．時播傳此事．長老退居者數人．關子東、強幼安、皆作文以記．