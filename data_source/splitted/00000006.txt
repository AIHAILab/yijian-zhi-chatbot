《夷堅志》南宋洪邁撰
篇章 觀音偈
張孝純有孫．五歲不能行．或告之曰．頃淮甸間一農夫．病腿足甚久．但日持觀世音名號不輟．遂感觀音示現．因留四句偈曰．大智發於心．於心無所尋．成就一切義．無古亦無今．農夫誦偈滿百日．故病頓愈．於是孝純遂教其孫及乳母齋絜持誦．不兩月．孫步武如常兒．後患腿足者誦之皆驗．又汀州白衣定光行化偈亦云．大智發於心．於心何處尋．成就一切義．無古亦無今．凡人來問者．輒書與之．皆於後書贈以之中四字．無有不如意．了不可曉．