《夷堅志》南宋洪邁撰
篇章 王夫人
獻穆大主之孫李振妻王夫人．嫁十餘年無子．嘗晚步家園．彷彿見一黃鳥．飛舞樹間．戲逐之．即沒於地．疑其異．亟呼童斸土視之．得黃金一塊如斗大．王祝曰．此天賜妾也．雖然．暗昧之物．妾不敢當．但願得一子耳．遂歸．明日試再發之．已空矣．是月有孕．生子曰景直．崇甯末．仕至工部侍郎．景直從弟景遹說．