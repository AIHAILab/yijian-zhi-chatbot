《夷堅志》石氏女(南宋洪邁撰)：京師民石氏．開茶肆．令幼女行茶．嘗有丐者病癲．垢汙藍縷．直詣肆索飲．女敬而與之．不取錢．如是月餘．每旦擇佳茗以待．其父見之．怒不逐去．笞女．女略不介意．供伺益謹．又數日．丐者復來．謂女曰．汝能啜我殘茶否．女頗嫌不潔．少覆于地．即聞異香．亟飲之．便覺神清體健．丐者曰．我呂翁也．汝雖無緣．盡食吾茶．亦可隨汝所願．或富貴或壽皆可．女小家子不識貴．止求長壽．財物不乏．既去．具白父母．驚而尋之．已無見矣．女既笄．嫁一管營指揮使．後為吳燕王孫女乳母．受邑號．所乳女嫁高遵約．封康國太夫人．石氏壽百二十歲．