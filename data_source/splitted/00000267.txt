《夷堅志》姚仲四鬼(南宋洪邁撰)：姚仲．始為吳玠軍大將．嘗與敵人戰小衂．吳欲誅之．仲曰．以禆將四人引軍先退．故敗．吳召四將斬之而釋仲．後數歲．仲領兵宿山驛．見四無首人．皆長二尺許．揖於庭．曰、我輩敗事當死．然公不言則可全．今皆死．故來索命．仲曰．向者奔北．我自應以軍法行誅．既屈意相貸．而少師見責．我若不自明．則代汝曹死矣．四人曰．當時之退．但擇一人先遁者．足以塞責．何至是．仲無以對．四鬼漸喧勃欲上．忽有白鬚老人出於地．亦長二尺餘．詰之曰．汝等敗軍伏法．乃其分．安得復訴．叱去之．應聲而沒．老人亦不見．人以是知仲之必貴．又十年．以節度使都統興元軍．路彬質夫說．