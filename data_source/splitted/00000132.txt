《夷堅志》卓筆峯(南宋洪邁撰)：泰甯縣東十五里．有仙棺石．相傳往年因風雨白畫晦冥．人聞空中音樂聲．及齊．見棺木在巖間．其處峭絕．人莫能上．疑仙人蛻骨送于此．因名音山．亦曰聖石．遇大旱．祈雨即應．蔣穎叔使福建日．過之為賦詩．更名卓筆峯．宣和五年．復大雷電．風雨雺塞．及霽而棺旁又列一棺．題凑不異世俗作者．次年春．山邊人見輿馬旌幢．騎從呵殿．騰雲至其地．作樂而去．樂聲泠然．非世間音．村民能猱援者．嘗登之．云棺不施釘．可開視．骨色青碧．葬具悉古製．惟一小剪刀．細腰修刃．同人間用者．將挈而下．忽霹靂挾崖起．大蛇旁午．民驚怖墜地．體無所傷而病狂．半年方愈．為鄉人言如此．右五事．皆邵武士人黃文謩言．