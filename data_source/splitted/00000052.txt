《夷堅志》陳五鰍報(南宋洪邁撰)：秀州人好以鰍為乾．謂於水族中性最暖．雖孕婦病者皆可食．陳五者．所貨最佳．人競往市．其徒多端伺其術．不肯言．後得疾．躑躅牀上．纔著席．即呼謈．掖之使起．痛愈甚．旬日死．遍體潰爛．其妻方言夫存時．每得鰍寘器內．如常法用灰鹽．外復多拾陶器屑．滿其中．鰍為鹽所蜇．不勝痛．宛轉奔突．皮為屑所傷．鹽味徐徐入之．故特美．今其疾宛然如鰍死時云．