《夷堅志》龐安常鍼(南宋洪邁撰)：朱新仲．祖居桐城．時親識間一婦人妊娠將產．七日而子不下．藥餌符水．無所不用．待死而已．名醫李幾道．偶在朱公舍．朱邀視之．李曰、此百藥無可施．惟有鍼法．然吾藝未至此．不敢措手也．遂還．而幾道之師龐安常．適過門．遂同謁朱．朱告之故．曰、其家不敢屈先生．然人命至重．能不惜一行救之否．安常許諾．相與同往．纔見孕者．即連呼曰．不死．令家人以湯溫其腰腹間．安常以手上下捬摩之．孕者覺腸胃微痛．呻吟間生一男子．母子皆無恙．其家驚喜拜謝．敬之如神．而不知其所以然．安常曰．兒已出胞．而一手誤執母腸胃．不復能脫．故雖投藥而無益．適吾隔腹捫兒手所在．鍼其虎口．兒既痛即縮手．所以遽生．無他術也．令取兒視之．右手虎口鍼痕存焉．其妙至此．新仲說．