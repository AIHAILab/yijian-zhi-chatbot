《夷堅志》南宋洪邁撰
篇章 毛烈陰獄
瀘州合江縣趙市村民毛烈．以不義起富．他人有善田宅．輒百計謀之．必得乃已．昌州人陳祈．與烈善．祈有弟三人皆少．慮弟壯而析其產也．則悉舉田質于烈．累錢數千緡．其母死．但以見田分為四．於是載錢詣毛氏贖所質．烈受錢有乾沒心．約以他日取券．祈曰．得一紙書為證足矣．烈曰．君與我待是耶．祈信之．後數日往．則烈避不出．祈訟于縣．縣吏受烈賄．曰、官用文書耳．安得交易錢數千緡而無券者．吾且言之令．令決獄果如吏旨．祈以誣罔受杖．訴于州．于轉運使．皆不得直．乃具牲酒詛于社．夢與神遇．告之曰．此非吾所能辦．盍往禱東嶽行宮．當如汝請．既至殿上．於幡帷蔽映之中．屑然若有言曰．夜間來．祈急趨出．迨夜復入拜謁．置狀于几上．又聞有語曰．出去．遂退．時紹興四年四月二十日也．如是三日．烈在門內．黃衣人直入捽其胷毆之．奔迸得脫．至家死．又三日牙儈一僧死．一奴為左者亦死．最後祈亦死．少焉復蘇．謂家人曰．吾往對毛張大事．即烈也．善守我七日至十日．勿歛也．祈入陰府．追者引烈及僧參對．烈猶以無償錢券為解．獄吏指其心曰．所憑唯此耳．安用券．取業鏡照之．覩烈夫婦並坐受祈錢狀．曰．信矣．引入大庭下．兵衞甚盛．其上袞冕人怒叱吏械烈．烈懼乃首服．主者又曰．縣令聽決不直．已黜官若干．吏受賕者盡火其居．仍削壽之半．烈遂赴獄．且行泣謂祈曰．吾還無日．為語吾妻．多作佛果救我．君元券在某櫝中．又吾平生以詐得得人田．凡十有三．契皆在室中錢積下．幸呼十三家人．併償之以減罪．王者又命引僧前．僧曰．但見初質田時事．他不預知也．與祈俱得釋．既出．經聚落屋室．大抵皆囹圄．送者指曰．此治殺降者．不孝者．巫祝淫祠者．逋誑佛事者．其類甚眾．自周秦以來．貴賤華夷悉治．不擇也．又謂祈曰．子來七日矣．可急歸．遂抵其家而寤．遣子視縣吏．則其廬焚矣．視其僧．茶毗已三日．往毛氏述其事．其子如父言．取券還之．是夕僧來擊毛氏門．罵曰．我坐汝父之故．被逮得還．而身已焚．將何以處我．毛氏曰．業已至此．惟有□為作佛事耳．僧曰．我未合死．鬼錄所不受．又不可為人．雖得冥福無用也．俟此世數盡．方別受生．今只守爾門．不可去矣．自是每夕必至．久之其聲漸遠．曰．以爾作福．我稍退舍．然終無生理也．後數年．毛氏衰替始已．杜起莘說．時劉夷叔居瀘為作傳．