《夷堅志》李少愚(南宋洪邁撰)：李少愚回參政．建康人．所居在秦淮畔．年二歲．因家人拜掃登舟．乳母懷抱閒．失手墜水中．水急不可尋．舉舟號慟．至明日．有漁舟聞哭聲．問知其故．即舟中取一兒還之．乃少愚也．曰、夜來遙望灘上數人附火．就視之．但見一嬰兒臥地上．四面火環繞．意謂罔兩竊取．故抱得之．林亮功說．