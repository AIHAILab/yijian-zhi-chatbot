《夷堅志》劉廂使妻(南宋洪邁撰)：金國興中．府有劉廂使者．漢兒也．與妻年俱四十餘．男女二人．奴婢數輩．一日盡散其奴婢從良．竭家貲建孤老院．緣事未就．其妻施左目．以鐵杓剜出．去面二三寸許．方舉刀斷其筋脉．若有物翕然收睛入．其目儼然．如是者三．流血被體．眾人力勸而止．明日舉杓間．目已失所在．不克剜．又明日復如故．精明異常．眾皆駭而憐之．爭施金帛院宇遂成．時金國皇統元年．即紹興十年庚申也．