《夷堅志》劉氏子(南宋洪邁撰)：劉敏求、字好古．居開封郊外．生一子．兩歲而病．將死不忍視．徙置比舍民家．須其絕而歛之．乳媼方抱以泣．有道人過見之．曰、兒未死也．取藥一餅餌之．遂蘇．復索紙書十數字．緘封以授媼．祝令謹藏去．勿得發視．視則兒死．媼先密窺之．能認十九兩字．餘不識也．自此兒浸安．母意其十九歲當不免．至是年為食素祝延之．既而無恙．及紹興十九年．敏求官建康．子四十三歲矣．得疾以三月二十六日不起．媼猶在．始起所緘書．乃大書九字．其文曰、十九年三月二十六日．梁竑夫說．