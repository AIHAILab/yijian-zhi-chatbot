《夷堅志》范友妻(南宋洪邁撰)：張淵道．紹興五年為右司郎官．兵士范友居于門側．其妻以九月二十四日死．已斂而未蓋棺．翌日五鼓．張六參入朝．方傳呼．范妻忽自棺中舉手撼其夫．夫驚問之．曰、適有數鬼來此．一判官綠袍．滿面皆猪毛逆生．問我蹤跡．答云、夫范友．本黃河埽岸兵士．因張郎官入西川．差為水手．後從至行在．今為院子．判官頷之．方徘徊間．忽聞人呼右司來．諸鬼皆奔散．獨判官歎恨曰．收氣不盡矣．方出門去．猶未遠也．妻復起能飲食．又十日竟死．