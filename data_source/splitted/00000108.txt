《夷堅志》佛救宿寃(南宋洪邁撰)：臨安民張公子者．嘗至一寺．見敗屋內古佛無手足．取歸莊嚴供事之．歲餘即有靈響．其家吉凶事．輒先告之．凡二三十年．建炎間．金人犯臨安．張竄伏眢井．似夢非夢．見所事佛來與之別．曰、汝有難當死．吾無策可救．緣前世在黃巢亂中．曾殺一人．其人今為丁小大．明日當至此．殺汝以報．不可免矣．張怖懼．明日果有人攜矛臨井．叱張令出．既出即欲刃之．張呼曰．公非丁小大乎．其人駭問曰．何以知我名氏．具告佛語．其人憮然擲刃于地．曰、寃可解不可結．汝昔殺我．我今殺汝．汝後世又當殺我．何時可了．今釋汝以解之．然汝畱此．必為後騎所戕．且與我偕行．遂令相從數日．度其脫也．乃遣去．丁生蓋河北民．為金人簽軍者．三事皆陳季若說．