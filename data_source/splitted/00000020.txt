《夷堅志》張夫人(南宋洪邁撰)：張子能夫人鄭氏．美而豔．張為太常博士．鄭以疾殂．臨終與張訣曰．君必別娶．不復念我矣．張泣曰．何忍為此．鄭曰．人言那可憑．盍指天為誓．曰．吾苟負約．當化為閹．仍不得善終．鄭曰．我死當有變相可怖畏．宜置尸空室中．勿令一人守視．經日然後斂也．言之至再三．少焉氣絕．張不忍從．猶遣一老嫗設榻其旁至夜半．尸忽長歎．自揭面帛．蹶然而坐．俄起立．嫗懼以被蒙頭．覺其尸行步踸踔．密窺之．呀然一夜义也．嫗既不可出．震栗喪謄．大聲叫號．家人穴壁觀之．盡呼直宿數卒．持杖環坐於戶外．夜义行百匝乃止．復至寢所．舉被自覆而臥．久之．家人乃敢發戶入視．則依然故形矣．後三年．張為大司成．鄧洵仁右丞．欲嫁以女．張力辭．鄧公方有寵．取中旨令合昬．成禮之夕．賜真珠複帳．其直五十萬緡．然自是多鬱鬱不樂．嘗晝寢．見鄭氏自窗而下．駡曰．舊約如何．而忍負之．我幸有二女．縱無子．胡不買妾．必欲娶何也．禍將作矣．遽登榻以手拊其陰．張覺痛．疾呼家人至．無所覩．自是若閹然．卒蹈奇變．