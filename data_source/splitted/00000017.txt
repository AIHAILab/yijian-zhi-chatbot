《夷堅志》王天常(南宋洪邁撰)：元豐中．京師有富人王天常．高魯王家壻也．一夕夢二急足追至一處．令閉目露坐．無得竊窺人物．吾檢會文字畢．當復來．既行．天常回顧．見門闕甚偉．牓曰三坤城．庭下桎梏者頗眾．皆僧道尼．亦有獄吏衞守．復坐移時．急足至．令同行．趨入公府．主者朝服坐．眾吏侍立．問何處來．答曰．京師．一吏稟曰．誤矣．所追王天常．非京師人．當速令此人歸．天常見他吏乃故友．死已年餘．賫抱一大冊．降堦相揖道舊．曰．公可亟去．此非世人所處之地．問冊中何事．曰．記世間生死者．天常再三欲視己事．吏辭不獲．遂開一葉．但見某年月日以一刀死．急掩卷．令人送出．既寤．為親戚言之．恐罹非命．積憂成勞疾而終．後人思之．一刀蓋勞字也右二事趙伯璘言