《夷堅志》義夫節婦(南宋洪邁撰)：建炎四年五月．叛卒楊勍寇南劍州．道出小當村．掠一民婦．欲與亂．婦人毅然誓死不受汙．遂遇害．棄尸道旁．賊退．人為收瘞之．尸所枕藉處．跡宛然不滅．每雨則乾．晴則濕．往來者咸歎異焉．或削去之．隨即復見．覆以他土．則跡愈明．至今猶存．又有順昌縣軍校范旺者．當范汝為亂時．邑中羣盜余勝等．亦竊發．土軍陳望．素喜禍．欲舉寨應之．旺叱眾曰．吾等父母妻子．皆取活於國．今力不能討賊．更助為虐．豈不慚見天地．凶黨忿其語切．亟殺之．一子曰佛勝．年二十．以勇聞．賊詐以父命召之．至則俱死．妻馬氏．聞夫子皆死．哭于道．賊脅汙之．不從．磔於木．節解之．後數月賊平．旺死處甎上．隱隱留尸跡．不少翳．邑人相與揭其甎．聚而祠之．已又圖象於城隍．紹興六年．建安人吳逵．通判州事．以其事聞．詔贈承信郎．許立廟．順昌丞蘇灝領役．夢旺具簪笏進謁．具謝董督之意．且曰．初被害時．為凶徒剔去左目．引蘇視之．又別有一旺僵尸在地．著短布白衫．復指廟之東南隅．曰．遺跡猶在是．已寓意於邑令矣．幸公念之．蘇明日入廟中．問旺死時狀．皆曰然．而莫有知其剜目者．東南隅則甎祠故處也．於是訪得五甎納諸廟．縣令黃亮聞之．以語妻蔡氏．蔡驚曰．昨夕亦夢紫衣人謁君於廷．君揖之．升廳及階．遜謝而去．其姓名則范旺也．豈丞所謂寓意者乎．旺一卒以忠死．婦人以節死．沒而不朽．渠不信云．