《夷堅志》孟溫舒(南宋洪邁撰)：孟溫舒．為濮州雷澤令．吏不敢欺．嘗有瘖者投空牒訴事．左右皆愕．溫舒械之．曰、彼恃廢疾來侮我．命二吏隨扶以出．肆諸通衢．復潛遣謹厚者物色其旁．曰、有所聞即告．果有語者曰．是人傭於某家．累年負其直不償．故詣令訴．特口不能言耳．今乃獲罪．安用令．吏以白溫舒．遣執語者訊之．遂得直．一縣稱為神明．郭樞密三益作溫舒墓誌．書此事．