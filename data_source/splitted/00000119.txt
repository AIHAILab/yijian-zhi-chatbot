《夷堅志》不孝震死(南宋洪邁撰)：鄱陽孝誠鄉民王三一者．初其父母自買香木棺二具以備死．王易以信州之杉．已而又貨之．別易株板．及母死．則又欲畱株板自用．但市松棺斂母．既葬旬日．為雷擊死．側植其尸．或走報厥子．子急往哭．且扶尸仆地．正日中．震雷起．忽挈子往佗處．約相去五里許．洎復回．父已復倒立矣．凡兩瘞之．皆震出．遂斵棺一竅．表以竹而掩之．始得甯．