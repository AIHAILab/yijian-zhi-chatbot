《夷堅志》南宋洪邁撰
篇章 向氏家廟
欽聖憲肅皇后姪向子騫妻周氏．賢婦人也．初歸向氏．自以不及舅姑之養．乃盡孝家廟．行定省如事生．未嘗一日廢．歲時節臘．於烹餁滌濯．必躬必親．政和間．隨夫居開封里第．得疾．於夢中了了見五六人．若世間神廟所畫鬼物．內一人取所佩篋櫝．出紙小幅．滿書其上．字不宜識．既而斷裂作丸．如所服藥狀．取案上湯飲．勸周曰、服此即安．周取服不疑．既覺．即苦咽中介介噎塞．飲食不能下．疾勢且殆．周自念此非醫所能為．而世間禳禬事．又素所不信．但默禱家廟求祐．數日後因服藥大吐．始能進粥．且肉食．既有間．夢仙官乘羽蓋車．冉冉從空下．儀從甚盛．升堂坐．取前五六鬼棰撲于廷．如鞫問狀．諸鬼取醫所治藥與所餘粥肉之屬．各執以進．曰、所見惟此耳．內一鬼乃書帋作丸者．獨戰栗𢥠懼．於唾壺中探取丸書．展之復成小幅．文字歷歷如故．上之仙官坐間．命行文書械諸鬼付獄．徐整駕而去．周渙然寤．即履地復常．後享壽七十．仙官蓋家廟神靈也．周仲子汸說．