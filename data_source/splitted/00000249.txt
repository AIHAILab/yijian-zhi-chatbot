《夷堅志》戴氏宅(南宋洪邁撰)：常州無錫戴氏．富家也．十三郎者．於邑中營大第．備極精巧．至鑄鐵為範．度椽其中．稍不合必易之．又曳緜往來．無少留礙則止．歲餘將落成．夢士人東向坐堂上．顧戴曰．吾李謨秀才也．既寤．絕惡之．又數年．邑子李謨登科．戴嫁之以女．戴且死．囑其二子曰．汝曹素不立．必不能善守遺緒．此屋當貨於汝手．與其歸他人．不若歸李郎也．後如父言．以宅予李氏．建炎紹興間亂．盜數取道．邑屋多經焚毀．唯李宅巋然獨存．至今居之．謨、字茂嘉．嘗帥浙西．官至中大夫直寶文閣．外舅說．