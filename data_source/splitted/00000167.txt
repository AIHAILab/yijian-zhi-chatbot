《夷堅志》六鯉乞命(南宋洪邁撰)：汪丞相廷俊．宣和中．為將作少監．鄭深道資之為同寮．一日坐局．汪得六鮮鯉．將鱠之．鄭不知也．方假寐．夢六人立階下．自贊云．李秀才．乞公一言干少監乞命．鄭曰、不知君等何罪．俱曰、只在公一言．鄭許諾．既寤達之汪公．汪曰、適得六鯉．將設鱠．豈為是邪．遂放之．鄭自是不食魚．深道說．