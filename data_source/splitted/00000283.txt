《夷堅志》趙良臣(南宋洪邁撰)：趙良臣者．縉雲人．紹興十五年．與同志肄業于巾子山之僧舍．去城十五里．薄晚還郡中．道間遇婦人．青衣而紅裳．哭甚哀．問其故．曰．不容於後母．日夕箠楚不能堪．求死未忍．故哭．趙曰．若是可與我歸乎．婦人收淚許諾．即相隨至家．謂其妻曰．適過田間見一女．無所歸．偶與偕來．吾家正乏使．可以婢妾畜也．妻亦柔順無妬志．使呼以入．趙氏素貧．室惟一榻．乃三人共寢．明日．復同盤以食．趙妻謂之曰．我夜捫汝體殊冷峭何也．婦人不答．而意象慚恚．捨匕箸徑出．趙責妻言之失．起自呼之．妻停食過晝．開戶而視．不見其夫矣．乃告鄰里．相與求索．三日始得之於門外溪傍．半體在水中．半處沙際已死．同舍生共以其尸歸．竟不曉何怪．或以為魚蛟之精云．朱熙載舜咨說．