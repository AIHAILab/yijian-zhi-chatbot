《夷堅志》南宋洪邁撰
篇章 皮場大王
席旦、字晉仲．河南人．事徽廟為御史中丞．後兩鎮蜀．政和六年．終于長安．其子大光益終喪後．調官京師．時皮場廟頗著靈響．都人日夜旅施金帛．大光嘗入廟．識其父殮時一履．大驚愴．既歸．夢父曰．我死即為神．權勢甚重．不減在生作帥時．知汝苦窘用．明日以五百千與汝．大光悸而寤．聞扣戶聲甚急．出視之．數卒挽一車．上立小黃幟．云皮場大王寄席相公錢三百貫．寘于地而去．時正暗未辨色．猶疑之．既明．乃真銅錢也．大光由此自負．以為必大拜．紹興初．參知政事．後以大學士制置四川．蜀人皆稱為席相公．已而丁其母福國太夫人憂．未除服而薨．嚴康以子祁說．