《夷堅志》南宋洪邁撰
篇章 紅象卦影
紹興二年．廬陵董良史廷試罷．詣紅象道人作封影．欲知其低昂．卦成．有詩曰．黑猴挽長弓．走向天邊立．系子獨高飛．中人嗟莫及．良史不能曉．占者曰．事應乃可解．及唱名．張子韶九成為牓首．張生於壬申．所謂黑猴者也．長弓、張字也．良史在三甲．其上孫雄飛．所謂系子高飛也．其下仲幷、所謂中人莫及也．良史說．