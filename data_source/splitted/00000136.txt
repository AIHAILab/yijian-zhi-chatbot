《夷堅志》許氏詩讖(南宋洪邁撰)：許太尉將未第時．居福州罾浦巷．夜有虎自東山踰破城．入其園．傷圈豕而去．及旦、舉室慮其復至．太尉不以為異．且高吟曰．昨夜虎入我園．明年我作狀元．叔母戲續其下云．顛狗不要亂吠．且在屋裏低蹲．鄰里傳以為笑．明年．太尉魁天下士．後登政府．叔母之子特以恩得官至大夫．謂之許工部．舊所居室．太尉悉以與之．後工部得心疾．家人閉不使出．所謂顛狗低蹲之語．乃其母詩實先讖也．三事鄭東卿說．