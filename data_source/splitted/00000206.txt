《夷堅志》魚顧子(南宋洪邁撰)：井度為成都漕．出行部．至蜀州新津．買魚於江．其重數斤．命庖人鱠之．方操刀間．魚躍入水中．庖懼得罪．有漁舟過其下．乃鄭重囑之．許以千錢．約必得如前魚巨細相若者．漁人問向所買處．曰、去此一里許．得之江潭窟中．漁人即鼓棹往所指處．一舉網．獲長魚以還．庖視之．乃適所墜者也．蓋方春時．魚產子葦間．其母日往來顧之．至成魚乃去．或母獲則子不能育．故漁者以是候之云．杜莘老起莘說．