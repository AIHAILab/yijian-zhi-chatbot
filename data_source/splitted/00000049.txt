《夷堅志》南宋洪邁撰
篇章 俞一公
俞一公、字彥輔．徽州婺源人．使氣陵鑠鄉里．小民畏法．不敢與之競者．必以術吞其貲．年益老．不改悔．紹興壬戌歲大病．時作馬嘶．一日．家人皆不在側．彥輔忽起闔戶．外人聞咆擲聲．亟入視．則彥輔手足．皆成馬蹄．身首未及化．腰脊已軟．數起數仆．不能言．其家畏惡聲彰露．舁入棺而瘞之．