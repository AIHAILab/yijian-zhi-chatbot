《夷堅志》南宋洪邁撰
篇章 黃子方
黃琮、字子方．莆田人．宣和初．為福州閩清令．平日多蔬食．但日市肉四兩供母．為人方嚴．不畏強禦．時方興道藏．郡守黃冕仲尚書裳使十二縣持疏歛之民．琮獨不應命．既聞他縣皆數百萬．乃自詣郡．以己俸四月輸之．冕仲雖不平．然以直在彼．莫敢詰．內臣為廉訪使者．數干以私．皆拒不答．常切齒思報．會奏事京師．每見朝士必以溢惡之言詆琮．嘗入侍徽廟．問汝在閩時．知屬縣有賢令否．其人出不意．錯愕失對．唯憶琮一人姓名．極口稱贊之．即日有旨改京官通判漳州．使者既出．始大愧悔．乃知吉人之報．轉禍為福如此．劉圖南說．