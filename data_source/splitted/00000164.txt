《夷堅志》南宋洪邁撰
篇章 張太守女
南安軍城東嘉祐寺．紹興初．有太守張朝議女．因其夫往嶺外不還．怏怏而夭藁葬于方丈．遇夜即出．人多見之．既久寺僧亦不以為怪．過客至．必與之合．有所得錢若絹．反遺僧．嘗有二武弁．自廣東解官歸．議投宿是寺．一人知之．不欲往．一人性頗木強．不謂然．獨抵寺．方弛擔．女子已出曰．尊官遠來不易．客大恐誘之使去．即馳入城．解潛謫居而卒．有孫營葬．憩寺中．為所荏苒．得疾幾死．紹興二十年．郡守都聖與絜率大庾令遷之於五里外山間．今猶時出與村落居人接．予嘗至寺．老僧言之．猶及見其死時事云．