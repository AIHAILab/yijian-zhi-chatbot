《夷堅志》南宋洪邁撰
篇章 妙靖鍊師
妙靖鍊師陳氏．名瓊玉．婺州金華人．年十有七．一日邀兄遊四明海中．兄乘舟、而妙靖行水上．閱數日．衣裳不濡．既還．語人曰．我水中遇婺女星君．相導往蓬萊．始知元是第十三洞主．遂省悟．從此絕食．便能詩詞．及知人間禍福．公卿士庶．日往叩之．戶外屨滿．政和七年．郡守劉安、上部使者盧天驥．王汝明等．聞于朝．召至京師賜對．妙靖鍊師對訖．即乞還山．師所居、前面葛仙峯．後枕仙姑壇．獨處一室．邑宰柯庭堅．贈詩曰．絕粒棲神知幾年．閉關終日更翛然．高風默與麻姑契．妙法親從嬰女傳．功行素超三界外．姓名清徹九重天．憑誰與問西王母．師是金華第幾仙．贈詩者多．師獨喜此篇．師作詩前後無慮數千首．弟昭嘗曰．詩詞所言．其應如響．何從而知．師曰．聲其里系．即仙官持簿來．五百年過去未來皆知．恐泄天機．姑以風花雪月為詠．而吉凶寓其中．非苟知之．又且掌之．昨權無常縣尉．管人間生死．後權陰典．管人間六犯事．謂逍官錢王逆不孝姦盜踰濫故殺也．世人冒犯．故多夭厲．不犯者三世中出神仙．近又管月臺仙籍．凡士大夫聰明者．皆上籍．若有功行．可作月臺仙．大抵勉人以忠孝誠信．至八九十歲．容貌不衰．