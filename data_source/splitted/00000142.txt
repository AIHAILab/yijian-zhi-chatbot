《夷堅志》南宋洪邁撰
篇章 南山寺
鄭良、字少張．英州人．宣和中．仕至右文殿修撰廣南東西路轉運使．累貲為嶺表冠．既奉使兩路．遂於英築大第．堊以丹碧．窮工極麗．南州未之有也．靖康元年．或訴其過於朝．朝廷遣直龍圖閣陳述為漕．俾鞫之．述至英．良居家．初不知其故．盛具延述．述亦推心與飲．締同官之好．至廣州．始遣使逮良下獄．窮治其贓．榜笞不可計．奏案上．方得出獄．出之一日而良死．比斷勅至．止於停官編隸．已無及矣．家人未能葬．權厝于英之南山寺．所追錄寶貨甚多．述遂攝帥事．建炎二年代還．以它事復為轉運使許君所劾．下廷尉．
削籍編置英州．太守寘之南山．時良已遷葬數日．殯宮空．欲述居之．或告以實．述曰、吾前治其獄．王事也．今已死．何足畏．即居之．纔三四日．白晝見良．驚曰．鄭良何敢來．即感疾死．時建炎二年也．良之宅今三分為天慶觀州學驛舍．其家徙江西云．三事英僧希賜言．