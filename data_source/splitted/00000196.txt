《夷堅志》南宋洪邁撰
篇章 鄭氏女震
婺州武義縣鄭亨仲資政．族中三女．從姊妹也．皆未適人．長者十八歲．次十四歲．次十二歲．紹興二十四年二月六日．族有姻會．三女往觀之．會罷．親族相聚博戲．忽大雨震電．三女皆捨去．自便道小戶欲還家．未至而火滅．共憩一小亭上．族人遣婢明燈視之．則皆仆地．其一已震死．裸臥雨中．衣服粘着柱間．其一體半焦．衣皆破碎．其一無所傷．扶歸．明日方甦．問之．曰、方行次．忽滿眼黑暗．無所覩．遂驚蹶如睡．他皆莫知也．身焦者數日方能言．亦不死．劉邦翰于宣說．