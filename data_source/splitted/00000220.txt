《夷堅志》蔡主簿治寸白(南宋洪邁撰)：蔡定夫戡之子康．積苦寸白蟲為孽．醫者使之碾檳榔細末．取石榴根東引者．煎湯調服之．先炙肥猪肉一大臠．寘口內．嚥咀其津膏．而勿食．云此蟲惟月三日以前．其頭向上．可用藥攻打．餘日則頭向下．縱有藥皆無益．蟲聞肉香．起咂啖之意．故空羣爭赴之．覺胷間如萬箭攻鑽．是其候也．然後飲前藥．蔡悉如其戒．不兩刻．腹中鳴雷．急奏廁．蟲下如傾．命僕以竿挑撥．皆聯緜成串．幾長數丈．尚蠕蠕能動．舉而拋於溪流．宿患頓愈．此方亦載楊氏集驗中．蔡游臨安．為錢仲本說．欲廣其傳以濟後人云．