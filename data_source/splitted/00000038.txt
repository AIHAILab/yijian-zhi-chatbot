《夷堅志》南宋洪邁撰
篇章 段宰妾
段宰者居婺州浦江縣僧舍．其妻嘗觀于門．有婦人行丐．年甚壯．詢其姓氏始末．自云無夫．亦無姻戚．段妻云．既如是．胡不為人妾而乞食．肯從我乎．曰．非不欲也．但人以其貧賤．不肯納耳．若得供執爨之役．實為大幸．遂呼入．令沐浴與更衣．遣庖者教以飲膳．旬日而能．繼以樂府訓之．不踰月皆盡善．調習既久．容色殊可．觀段名之曰鶯鶯．以為側室．凡五六年．唯恐其去．一夕已夜分．段氏皆就寢．有自門外呼閽者曰．我鶯鶯夫也．僕曰．鶯鶯不聞有夫．縱如爾言．俟天明來未晚．何必中夜為．其人頗怒．曰．若不啟門．我當從隙中入．僕大恐．即叩堂門．以其事語段．鶯鶯聞之．若有喜色．曰．他來也．亟走出．段疑其竄．自篝火追至廳廂．但聞有聲極響．燈即滅．妻遣婢出視．段已死．七竅皆血流．外戶扄鐍如故．竟不知何怪．浦江人何叔達說．予得之程資忠．