《夷堅志》南宋洪邁撰
篇章 乘氏疑獄
興仁府乘氏縣豪家傅氏子．歲販羅綺於棣州．因與一倡狎．累年矣．嫗獨不樂．禁止之．倡忿怨自絞死．傅子不知也．一旦遇之於乘氏．曰．我為養母所虐．不可活．訟于官．得為良人．脫身來相就．君能納我乎．傅子喜．慮妻妬不容．為築室于外．明年復往棣州．詢舊游息耗．聞其死甚駭．然牽於愛．溺於色．迷不省．口語籍籍．妻始得知之．懼其夫以鬼死也．傅有弟頗壯勇．與嫂謀．刻日欲殺之．先具酒殽使夜飲．而伺於外．傅坐室中東偏．婦人居西．坐已定．弟挾刃徑趨西邊．且至．手誤觸燈滅．暗中剚刃而出．暨燭至．則傅子流血洞腋死矣．婦人無所見．縣捕兩人下獄．劾以殺夫及兄．且鞫姦狀．期年不得情．任信孺古與諸傅往來．親見其事．府以為疑獄．上諸朝．時宣和七年矣．會京師多故．不暇報．竟不知為如何也．任信孺說．