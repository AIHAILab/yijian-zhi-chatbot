《夷堅志》南宋洪邁撰
篇章 黃十一娘
福州候官縣黃秀才女十一娘．立簾下觀人往來．一急足直入曰．官追汝．女還房．即苦心痛．死經日復生．曰、追者與我俱行數十里．忽有恐色．曰．吾所追乃王十一娘．誤喚汝．今見大王．但稱是王氏．若實言．當捶殺汝．我強應之．至官府．見三人鼎足而坐．中坐者乃我父也．望我來．即憑軒問曰．汝何為來此．曰、正在簾內．為人追至．及中途．則言當追王十一娘．而誤追我．戒我不得言．父還坐．謂東向者曰．所追王氏．今誤矣．曰、公何以知之．曰、此吾女也．東向者即命吏閱簿．顧曰、果誤矣．又笑曰、王法無親．今日卻有親．皆大笑．乃放我還．鄭彥和知剛說．