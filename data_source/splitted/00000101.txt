《夷堅志》周世亨寫經(南宋洪邁撰)：鄱陽主使周世亨謝役之後．奉事觀世音甚謹．慶元初、發願手寫經二百卷．施人持誦．因循過期．遂感疾．乃禱菩薩祈救護．既小安．即以錢三千米一石．付造紙江匠使抄經紙．江用所得別作紙．入城販鬻．周見而責之．江以貧告．復增畀其直．及售紙于此．每幅皆斷為六七．懼而亟還家．悉力緝製納于周．周倩一僧摺成冊．齋戒繕寫．方及二十卷．正書握筆．羣鴉數十鳴譟屋上．逐之不退．起禱像前．迨出視．蓋一鴉中箭流血．眾鴉為拔之不能得．故至悲鬨．周連誦寶勝如來救苦觀世音二佛．以筆指之．箭脫然自拔．鴉飛入空中．周贊嘆之際．箭從天井內擲落于佛龕．靈感如此．