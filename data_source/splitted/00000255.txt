《夷堅志》南宋洪邁撰
篇章 吳公路
吳逵、字公路．建州人．政和間．自太學謁歸．過錢塘．夢吏卒迎入大府．金章貴人在焉．揖吳坐上坐．吳辭曰、逵布衣也．今遽爾．恐涉冒仕之嫌．必不敢．貴人捨去．吳踞牀正面．吏抱案牘盈几上．以手摘讀．吳意郡縣間胥吏．乘已初視事．以此困我．未有以決．望廷下已驅數囚．皆美男子婦人荷械立．大抵所按盡姦事也．吳大書曰．檢法呈．別一吏捧巨冊至．視其詞云．姦人妻者．以絕嗣報．姦人室女者．以子孫淫泆報．吳判曰．准法．吏相顧駭伏其敏．曰、事畢矣．遂寤．吳還京師．為同舍金彥行安節言之．金侍郎說．