《夷堅志》南宋洪邁撰
篇章 羅浮仙人
藍喬、字子升．循州龍川人．母陳氏無子．禱羅浮山而孕．及期．夢仙鶴集其居．是夕生喬．室有異光．年十二．已能為詩文．有相者謂陳曰．爾子有奇骨．仕官當至將相．學道必為神仙．喬曰．將相不足為．乃所願則輕舉耳．自是求道書讀之．患獨學無師友．因辭母之江淮．抵京師．七年而歸．語母曰．兒本漂然江湖．所以復反者．念母故也．瓢中出丹一粒餽焉．曰、服之可長年無疾．留歲餘．復有所往．以黃金數斤遺母．曰、是真氣噓冶所成．母寶用之．兒不歸矣．潮人吳子野．遇之于京師．方大暑．同登汴橋買瓜．喬曰、塵埃汙吾瓜．當於水中噉耳．自擲於河．吳注目以視．時時有瓜皮浮出水面．齕亦儼然．至夜不出．吳往候其邸．則已酣寢．鼻間氣如雷．徐開目云．波中待子食瓜．久之不至．何也．吳始知喬已得道．再拜愧謝．遂與執爨．後游洛陽．布衣百結．每入酒肆．輒飲數斗．常置紙百番於足下．令人片片拽之．無一破者．蓋身輕乃爾．語人曰．吾羅浮仙人也．由此升天矣．一日．貨藥郊外．復置紙足底．令觀者取之．紙盡足浮．風雲翛翛．躡而上征．仙鶴成羣．自南來迎．望之隱然．歷歷聞空中笙簫音．猶長吟李太白詩云．下窺夫子不可及．矯首相思空斷腸．母壽九十七而終．葬之日．樵枚者聞墟墓間哭聲．識者知其來歸云．英州人鄭總作傳．