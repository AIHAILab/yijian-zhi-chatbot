《夷堅志》南宋洪邁撰
篇章 蔡振悟死三
蔡振、字子玉．閩縣人．年甫冠．從鄉先生鄭東卿學易．忽悟死生之理．其家在皷山下．紹興十七年．聞莆田鄭樵．入山從老僧問禪．振作書抵樵．論儒釋之學．樵見其年少而論高．疑假手於人．親扣之．益奇怪．乃見東卿．問振所學．東卿曰．不知也．十九年四月、振來謁東卿．問尚書禹貢．得疾歸家遂篤．叱出其妻．呼弟掄告以死．令掄把筆．口占一詩．曰、俟同舍生來弔．可出示之．其語云．生也非贅．死兮何缺．與時俱行．別是一般風月．詩畢而逝．