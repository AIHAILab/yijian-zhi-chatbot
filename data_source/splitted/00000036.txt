《夷堅志》南宋洪邁撰
篇章 陳氏負前夫
陳德應橐侍郎之女．為會稽石氏婦．生一男而石生病．將終．執妻手與訣．曰．我與若相歡．非尋常夫婦比．汝善視吾子．必不嫁以報我．陳氏遲疑未應．石怒曰．好事新夫．無思故主．遂卒．陳氏哭泣悲哀．思慕瘠甚．未幾．其父帥廣東．挈以俱往．憐其盛年為擇壻．得莆田吳璲．陳氏辭不免．遂受幣．既嫁歲餘．忽見其前夫至．罵曰．汝待我若是．豈可以事它人．先取我子．次及汝．至暮而子夭．踰旬．陳氏病亡．陳懽世明說．陳與吳璲善．