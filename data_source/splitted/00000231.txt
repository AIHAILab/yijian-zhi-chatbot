《夷堅志》伊陽古缾(南宋洪邁撰)：張虞卿者．文定公齊賢裔孫．居西京伊陽縣小水鎮．得古瓦缾於土中．色甚黑．頗愛之．寘書室養花．方冬極寒．一夕忘去水．意□□□□□□之．凡他物有水者皆凍．獨此缾不然．異之．□□以湯．終日不冷．張或與客出郊．置缾於篋．傾水瀹茗．皆如新沸者．自是始知祕惜．後為醉僕觸碎．視其中與常陶器等．但夾底厚幾二寸．有鬼執火以燎．刻畫甚精．無人能識其為何時物也．