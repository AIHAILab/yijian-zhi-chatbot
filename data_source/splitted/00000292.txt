《夷堅志》南宋洪邁撰
篇章 誤入陰府
李成季昭玘少時得熱疾．數日不汗．煩躁不可耐．自念若脫枕席．庶入清涼之境．便覺騰上帳頂．又念此未為快．若出門當更軒暢．即隨想躍出．信步游行．歷曠野．意殊自適．俄抵一大城郭．廛市邑屋．如人間州郡．李容與街中．有舊識販繒媼．死已久矣．遇李驚曰．何為至此．此陰府也．李懼求救．媼曰．我無能為也．幸常販繒出入右判官家．試為扣之．乃相隨至其門．止李于外．曰．勿妄動．捨此一步．則真死矣．媼入移時喜而出曰．事濟矣．但當更與左判官議乃可．俄聞索馬之聲．暨出．乃綠衣少年．媼呼李尾其後．至所謂左判官之舍．緋衣人出迎．綠衣曰．適有陽間人游魂至此．須遣人送還．緋衣曰．誰令渠自來．既至矣．又非此間追呼．何必遣．李側耳傾聽益恐．綠衣曰．試為檢籍．恐或有官祿．再三言之．緋衣始持不可．不得已命吏取籍至．吏讀曰．李昭玘位至起居舍人．綠衣咤曰．如何如何．渠合有許大官職．擅留之得否．緋衣頗慚．乃相與作符共押之．用印畢．授一小鬼．使送李．李重謝媼始行．有問者即示以符．小鬼瘡瘍滿頭．膿血腥穢．歌呼不絕聲．每數十步．輒稱足痛而坐．哀祈之．乃行前．至曠野．曰．我只當至此．還汝符．擲之於地．李俯欲拾．蹶而寤．蓋昏然瞑臥經日矣．白是李氏春秋設媼位祠之．果終於右史．