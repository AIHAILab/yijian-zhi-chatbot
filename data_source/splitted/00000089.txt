《夷堅志》南宋洪邁撰
篇章 蔣員外
明州定海縣人大蔣員外者．輕財重義．聞子姪不肖鬻田產者．必隨其價買之．既久．度其無以自給．復舉以還．不取錢．已而又賣．既買又還．至有數四者．嘗泛海欲趨郡．往柁樓便旋．為回風所擊．遂溺水．舟人挽其衣救之．不可制．舟行如飛．方號呼次．遙見一人冉冉立水上．隨風赴舟所．視之乃蔣也．急取之．問所以．曰、方溺時覺有一物如蓬．藉吾足．適順風吹蓬相送．故得至．人以為積善報云．李郁光祖說．