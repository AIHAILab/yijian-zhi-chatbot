《夷堅志》南宋洪邁撰
篇章 縉雲鬼仙
處州縉雲鬼仙．名英華．姿色絕艷．肌膚綽約．如神仙中人．居主簿廨中．建炎間．主簿王傳表弟齊生者．與之相好．交歡如夫婦．簿家亦時見之．以詰齊．齊笑不答．一日與英偶坐而簿至．英急入帳中．簿求見甚力．英曰．吾容色迥出世人．若見我必有惑志．子有室家．恐嫌隙遂成．非令弟比．决不可得見也．居無何．簿妻病心痛瀕死．更數醫莫能療．英以藥一劑授齊生．云以飲爾嫂．當有瘳．世間百藥不能起其疾．若不吾信．則死矣．齊先以白簿．簿曰、人有疾而服鬼藥．何邪．妻雖病困．然微聞其言．亟攘藥服之．少頃即甦．明日而履地．舉室大感異之．踰年齊辭歸．英送至臨安城外．曰．帝城多神明．不可入．將告別．英泣曰、相從之久．不忍語離．觀子異日必死於兵．吾授子一炷香．願謹藏去．脫有難焚之．吾聞香煙．即來救子．但天數已定．恐不可免爾．既別而齊生從張王俊軍淮上．與李成戰．竟死．久之他盜犯縉雲．吏民奔竄．及盜去．堂吏某中奉者．據主簿官舍．簿乃居山間．英至山間間簿妻何以未反邑．具以告．英曰、吾能去之．盛飾造中奉宅．因稱主簿侍兒．厲聲譙責．忽不見．中奉大恐急徙出．嘗有部使者至邑．威嚴凜然．官吏重足正坐廳事．一婦人緩行廡下．歷階戺而升．訝之．以詢從吏．皆不敢對．會邑官白事．語之曰．諸君婢媵不為隄防．乃令得至此．眾以英為解．懼甚．即日治行．後轉之丞廳．丞為所染．㳂檄案行經界．英亦同塗．丞未幾死．邑令趙道之欲去其害．齋戒數日．將奏章上帝．英已知之．語令曰．吾非下鬼比也．若我何．俄齋室振動．令家大小皆病．遂不敢奏．至今猶存．閭丘甯孫叔永說．