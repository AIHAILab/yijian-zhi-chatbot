《夷堅志》南宋洪邁撰
篇章 薛檢法妻
薛度．紹興初為夔路提刑司檢法官．官舍在恭州．其妻病．召醫者劉太初療之．不效以死．移時復開目．問醫姓名鄉里甚詳．已而竟死．後數年．劉徙居荊南．白晝有緋衣婦人．蒙首入門．云有疾求治．劉不在家．家人以實告．婦人徑入．及中堂．端坐以待．或發其首幕．迺一髑髏．驚呼間．遂不見．劉自是醫道浸衰．家日貧悴．時薛君為潭之衡山宰．聞其事．泣曰．吾妻也．