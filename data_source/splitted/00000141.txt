《夷堅志》南宋洪邁撰
篇章 草藥不可服
紹興十九年三月．英州僧希賜．往州南三十里洸口掃塔．有客船自番禺至．舟中士人之僕腳弱不能行．舟師憫之．曰、吾有一藥．治此病如神．餌之而差者．不可勝計．當以相與．既賽廟畢．飲胙頗醉．入山求得藥漬酒授病者．令天未明服之．如其言．藥入口．即呻呼云．腸胃極痛．如刀割截．遲明而死．士人以咎舟師．舟師恚曰．何有此．即取昨夕所餘藥．自漬酒服之．不踰時亦死．蓋山多斷腸草．人食之輒死．而舟師所取藥．為根蔓所纏結．醉不暇擇．徑投酒中．是以及於禍．則知草藥不可妄服也．