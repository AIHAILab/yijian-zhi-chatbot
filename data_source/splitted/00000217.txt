《夷堅志》蕪湖儲尉(南宋洪邁撰)：建炎間．太平州寇陸德叛．燒刼居民．殺害官吏．蕪湖尉儲生．竄避不及．為賊黨縛去．德自臨斬之．已脫衣搦坐．德見其頂有毫光三道出現．乃釋之．且令主邑事．付以倉庫．後盜平用此策勳改京官．宣城僧祖勝云．儲尉每日誦圓覺經一部．觀世音菩薩千聲．率以為常．以故獲果報．得免橫逆．