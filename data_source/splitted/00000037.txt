《夷堅志》李尚仁(南宋洪邁撰)：王承可鈇紹興辛酉歲．提舉浙東茶鹽．公廨在會稽子城東．蓋古龍興寺．承可第三子洧．嘗夢一丈夫衣紫袍來．言曰．我朽骨埋桃樹下．幽魂無所歸．君幸哀我．使得徙葬．洧覺．白其父．視舍旁有巨桃一本．因下穿求骨弗獲．明年八月晦．又夢有通謁右曰．朝請大夫李尚仁．既進．乃向所夢者．頫首慘蹙．以舊懇申言．袖詩一紙以贈洧．曰．桃林隱伏厭清芬．去歲幽魂得見君．八十壽齡人未有．一堂風采世無聞．濟時革弊忠為主．救物哀亡德作恩．白骨可憐埋近地．願公舉手報無垠．洧覺．急燭火筆于簡．會承可將代還．以李君精爽不可負．亟集吏卒．盡西廡之桃下大索．數日無所見．承可躬督畚鍤．復穿尺許．乃得之．有小象梳二已朽．烏巾才餘方寸．骨旁存大釘四．乃遷葬于禹廟後三喬松下．具酒食祭之．吳興莫壽朋儔洛陽朱希真敦儒皆記其事．意以夢中詩為吉祥．後十四年．洧以事謫廣東．而廣東自有寓客曰李尚仁云．