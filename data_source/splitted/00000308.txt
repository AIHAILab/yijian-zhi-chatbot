《夷堅志》斷妬龍獄(南宋洪邁撰)：郭三雅妻陸氏．秀州海鹽人．平時端靖有志操．紹興二十八年六月十五日．呼其子昭戒之曰．吾數日後當死．切無即斂．丁寧數四．昭憂之．亦未敢盡信．及期無疾而逝．心猶微溫．奄奄有出入息．十日復生．曰．姑蘇某龍王嬖一妾．遭夫人妬忌．以箠死．鞫訊天獄．累年不能決．上帝命我詰其情．一問而得之．奏牘已上．信宿當就刑．是時必暴風雨．至七月五日．平江大風駕潮．漂溺數百里．田廬皆被其害．三事竇思永說．