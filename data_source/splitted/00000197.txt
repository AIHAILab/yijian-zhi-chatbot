《夷堅志》南宋洪邁撰
篇章 鄭升之入冥
衢人鄭升之．宣和間為樞密院醫官．後居湖州累年．嘗往臨安．於轎中遇急足持文書來．視之．乃追牒也．上列官爵姓名二十餘人．鄭在其末．讀畢．即恍惚如醉．還家而病．前使亦至．呼之遂隨以行．路半明半暗．如月食．夜到冥府．使者先入．鄭窺窗間．見兩廊皆囚．而以泥泥其首．少頃呼入．主者問曰．汝當死．有陰德否．曰、無．嘗從軍乎．曰、然．曰、汝昔宣和中隨諸將往燕山．有二卒得罪於將．欲斬之．以汝諫獲免．又汝在京師時．好以藥施人．有之否．鄭曰、頗憶有之．主者曰．有此二美．當令汝還取元．牒判云．特與展年放還．鄭拜謝．既出門．詢向使者曰．吾復活幾何年．應曰．不知也．將行．使者曰．汝平生好飲．餘瀝沾几案間．積已數十．須飲訖．乃可去．即舉一甕甚臭．強鄭令飲．飲三斗許．不能進．失手墜甕．乃醒．又病一月方愈．自以陰限不明書年數．常恐死．乃別所知者．自還鄉治冢地．明年．其所知者邢懷正孝肅為衢簽．見鄭之子．則鄭已死矣．計其復生．僅旬月云．邢懷正說．