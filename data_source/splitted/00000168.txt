《夷堅志》南宋洪邁撰
篇章 五郎鬼
錢塘有女巫曰四娘者．鬼憑之．目為五郎．有問休咎者．鬼作人語酬之．或問先世．驗其真偽．雖千里外酬對如響．莫不諧合．故咸安王韓公兄世良尤信暱．導王令召之．巫至韓府．而五郎者不至．巫踧踖不自安．乃出．後數日．偶至靈隱寺．鬼輒呼之．巫詰其曩日不應命．曰、門神禦我于外．不能達也．