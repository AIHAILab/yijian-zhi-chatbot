《夷堅志》南宋洪邁撰
篇章 赤土洞
資州城外三十里赤土培之側有洞穴．相傳深不可測．普州人梁子英．煑榮州鹽井．數經從洞口．嘗率同輩數人．具三日糗糧．持樺炬入焉．始入路絕暗．皆狐糞．蝙蝠縱橫．過百餘步．地淨如掃．石上鍾乳下垂．如珠纓狀．度半日許．聞水碓聲出于上．蓋嘉陵江也．懼而亟出．終不能窮其源云．