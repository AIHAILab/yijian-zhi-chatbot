《夷堅志》太山府君(南宋洪邁撰)：孫點、字與之鄭州人．溫靖公固諸孫也建炎四年．知泉州晉江縣．居官以廉介自持．是歲七月．叛將楊勍．自江西軼犯郡境．點出禦寇．歸而疽發于背．主簿入臥內省之．胥吏數人在旁點顧戶外曰．何人持書來．皆莫見．少焉點舉手左右．口中囁嚅．為發書疾讀之狀．主簿問何書．曰．檄召點為太山府君．顧吏曰．此有石倪及徐楷二人乎．吏曰．有石教授者．居別村．無徐楷．但有涂楷解元耳．點曰．何用措大為．諸吏怪其語不倫．無敢問．後三日卒．石倪者、字德初．方待次鄉里．紹興三年．以官期未至．詣臨安．欲有所易．得疾于抱劍邸中．以七月中死．涂楷．字正甫．時為州學諭．同舍生每戲之曰．君往太山．他日朋友游岱．藉君為地也．楷聞倪死．頗不樂．從天甯寺長(下缺一葉)意主倉庾之出入．首錄置獄中．數日掠死．其家乞收葬．不許．裸其尸驗之．邵懼．每問即承．如是十月許．凡眉之吏民．連繫者數百．而死者且十輩．提點刑獄縉雲周彥約綰知其寃．亟自嘉州親詣獄踈決．邵乃得出．閱實其罪無有也．但得其以酒餽游客．及用官紙札過數等事．方具獄．楊生即死．獄吏數人繼亡．明年命下．邵坐貶三官．歸犍為之西山．其秋眉山士人史君正燕處．人邀迎出門．從者百餘．皆繡衫花帽．馭卒鞚大馬．甚神駿．上馬絕馳．目不容啟．到一甲第．朱門三重洞開．馬從中以入．史欲趨至客次．馭者不可徑造廳事．坐上緋綠人數十．皆揖史居東向．辭曰．身是布衣．安得對尊客如此．其一人曰．今日之事公為政．何必辭之．前白曰．帝召公治鄧安民獄．今未也．俟公登科畢．即奉迎矣．史不獲已就坐．欠伸而寤．不為家人言．密書之．又明年．史赴廷試．過荊南．時吳君適帥荊．得疾．親見鬼物往來其前．避正堂不敢居．無幾而死．史調官還．至夔峽小疾．語同舟者曰．吾當死．君今報吾家．令取去秋所書者觀之．可知也．是夕果卒．又二年．所謂貴客者．暴亡于成都驛舍．又明年十一月．邵見安民露首持文書來白曰．安民寃已得伸．陰獄已具．須公來證之．公無罪也．指牘尾請書名．已而復進曰．有名無押字．不可用．邵又花書之．始去．邵知不免．盛具延親賓樂飲．踰六日．正食間．覺腸中微痛．卻去醫藥．具衣冠待盡．中夜卒．成都人周時字行可說．邵守眉日．行可為青神令．