《夷堅志》了達活鼠(南宋洪邁撰)：吉州隆慶長老了達．言嘗寓袁州仰山寺．與同參數人．約往他郡行腳．取笠欲治裝．見笠內有鼠窠．實以碎絹紙．新生鼠未開目者五枚．啾啾然．達欲去之．恐其死．乃謝同行者．託以他故不往．又數日．五鼠能行．達以粥食飼之．每夕宿笠中．旬餘始不見．其中潔然無滓穢．得淨笠衣及茶一角．達意其竊以來．懸之僧堂．三日無取者．於是白主者告於眾．以其茶為供而行．自是所至不蓄猫．鼠亦不為害．