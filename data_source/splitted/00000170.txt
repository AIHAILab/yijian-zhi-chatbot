《夷堅志》何丞相(南宋洪邁撰)：縉雲何丞相執中在布衣時貧甚．預鄉貢．將入京師．無以為資．往謁大姓假貸．閽人不為通．捧刺危坐．俟命．主人晝寢．夢黑龍蟠戶外．驚寤出視．則何公在焉．問之曰．五秀何為至此．何第五．五秀者．其人呼秀才云．以所欲告．主人舉萬錢贈之．且曰、君異日言歸．無問得失．必過我．何試竟．復造其家．館于外廡．迨日暮．執卷徙倚楹間．主人髣髴又見黑龍蜿蜒而下．攀繞庭柱．就視之．則又何公也．心異之．密告何曰．君且大貴．毋相忘．已而何擢第．調台州判官．有術者能聽物聲知吉凶．聞譙門鼓角聲．曰、是中有貴人．誰其當之．或意郡守貳．視之不然．凡閱數日．不可意．一日何乘轎出．術者見之．曰、此真貴人．角聲之祥．不吾欺也．何後以徽宗皇帝藩邸恩．至宰相．終于太傅．贈清源郡王．