《夷堅志》南宋洪邁撰
篇章 趙善文
撫州金谿縣．有神廟甚靈顯．所請者施金帛．無虛日．積錢至二千緡．宗室善文過廟．心資其利．焚香禱曰．損有餘．補不足．人神一也．善文至貧．願神以二十萬見假．不然．將白於官．悉籍所有而焚廟．神雖怒．若我何．既禱即呼廟祝取錢．祝無辭以卻．但曰．神許則可．善文取杯珓擲之．連得吉卜．再拜謝．運鏹以出．如是十年．夢神來謂曰．曩日所貸．今可償矣．夢中窘甚．約以緡錢還之．神不可．曰．此特虛名耳．又欲倍其數．亦不可．善文計窮．以情告曰．一時失計為人．今實無可償．願神哀釋．神沉思良久．曰．必無錢見歸．但誦金剛經．每卷可折一千．他無以為也．既覺而懼．遂遽齋戒．取經諷讀．凡三日得二百過．默禱以謝之．後不復夢．陳寅伯明說．