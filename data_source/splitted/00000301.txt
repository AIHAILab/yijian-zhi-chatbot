《夷堅志》南宋洪邁撰
篇章 木先生
汪致道叔詹徽州歙人．紹興十八年．以司農少卿總領湖北財賦．嘗赴大將田師中宴集．最後至．漕使鄂守先在．與田奕棋．道人木先生者．亦坐于旁．見汪揖曰．久別健否．汪愕曰．相與昧平生．何言久別．道人曰．公已為貴人．忘之耶．獨不記宣州道店談牛奇章事乎．汪矍然起謝．道人去．汪謂諸客曰．崇甯五年初登第．得宣州教授．以冬月單車之官．投宿小村邸．唯有一室．一秀才已先居之．日甚暮．大雨不可前．不得已推戶徑入．曰．值暮至此．與公同此室可乎．秀才方踞火坐．顧曰．唯唯．良久忽言曰．公曾讀唐書否．某慍曰．某雖寡學．甯鄙陋至是．又笑曰．記得牛僧孺傳否．某不答．秀才曰．吾言無他．公乃僧孺後身．前生為武昌節度使．緣未盡．今生當再往．異時官祿多在彼土矣．某異其語．疑為相師．問其姓字．徐對曰．公知有雍孝聞者乎．吾是也．自崇甯之初．殿廷駮放．浪迹山林．偶有所遇爾．扣之不肯言．終夕相對．論文而已．至曉而去．不復再見．適覩道人之貌．蓋雍君也．風采與四十年前不少異．真得道者也．坐客莫不驚歎．汪再漕湖北．又守鄂州．為總領．累年皆在武昌．木生名廣莫．往來漢沔間．見人唯談文墨．殊不及他事．無有知其為異人者．沈道原濬亦識之云．政和中．以道士入說法．徽宗謂其得林靈素之半．故以木為姓．汪說．