《夷堅志》穢跡金剛(南宋洪邁撰)：漳泉間人好持穢跡金剛法．治病禳禬．神降則憑童子以言．紹興二十二年．僧若沖住泉之西山廣福院中．夜有僧求見．沖訝其非時．僧曰．某貧甚．衣鉢纔有銀數兩．為人盜去．適請一道者行法．神曰．須長老來乃言．幸和尚暫往．沖與偕造其室．乃一村童按劍立椅上．見沖即揖曰．和尚且坐．深夜不合相屈．沖曰．不知尊神降臨．失於焚香．敢問欲見若沖何也．曰．吾天之貴神．以寺中失物．須主人證明．此甚易知．但恐興爭訟．違吾本心．若果不告官．當為尋索．沖再三謝曰．謹奉戒．神曰．吾作法矣．即仗劍出．或躍或行．忽投身入大井．良久躍出．徑趨寺門外牛糞積邊．周匝跳擲．以劍三築之．瞥然仆地．踰時童醒．問之莫知．乃發糞下．見一塼臬兀不平．舉之銀在其下．蓋竊者所匿云．