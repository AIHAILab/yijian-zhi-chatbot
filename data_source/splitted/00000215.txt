《夷堅志》南宋洪邁撰
篇章 舒民殺四虎
紹興二十五年．吳傅朋說除守安豐軍．自番陽遣一卒往呼吏士．行至舒州境．見村民穰穰．十百相聚．因弛擔觀之．其人曰．吾村有婦人．為虎銜去．其夫不勝憤．獨攜刀往探虎穴．移時不反．今謀往救也．久之民負死妻歸．云初尋跡至穴．虎牝牡皆不在．有二子戲巖竇下．即殺之．而隱其中以俟．少頃望牝者銜一人至．倒身入穴．不知人藏其中也．吾急持尾．斷其一足．虎棄所銜人．踉蹡而竄．徐出視之．果吾妻也．死矣．虎曳足行數十步．墮澗中．吾復入竇伺牡者．俄咆躍而至．亦以尾先入．又如前法殺之．妻寃已報．無憾矣．乃邀鄰里往視．輿四虎以歸．分烹之．