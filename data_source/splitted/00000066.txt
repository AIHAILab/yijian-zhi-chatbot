《夷堅志》南宋洪邁撰
篇章 黃平國
黃衡、字平國．建州浦城人．紹興十年．自祕書省正字出通判卲武軍．未赴任而卒．卒之三年．里人有為商而死於宣城者．其家未知．魂歸附語家人曰．我某月某日以疾終於宣州．從行某僕實殯我．歛時倉卒．遂遺一履．既入幽府．遇黃省元即衡也憐我跣足行．以鞋一緉與我．仍令一介引我歸．是以至此．家人曰．黃公今何在．曰．見判陰閒一司極雄緊．家人方持泣．遽捨去．其子即日往宣州取喪欲火之．啟棺驗視．果跣一足．