《夷堅志》南宋洪邁撰
篇章 張屠父
平江城中草橋屠者張小二．紹興八年．往十五里外黃埭柳家買狗．狗見張屠、有喜色．直前拖之．張提其耳．以度輕重．用錢三千得之．狗不待束縛．徑隨張歸．至齊門外．懼其逸．方以索縶之．狗忽人言曰．我乃爾父．又不欠爾債．不可殺我．張醉且困．不省其言．遂以歸．令妻具飯．狗又告其妻曰、新婦來．我乃阿翁也．七八年不見爾夫妻面．今幸得歸．只欠柳家錢三千．已償了．切不可殺我．爾夫壽甚短．只一二年．宜急改業．後世不可為人矣．我覺飢甚．可持飯來．妻急以其夫飯分半與之．夫不知也．夫食畢復索．則已無．甚怒．妻曰．分一半與阿翁食矣．具以狗言白夫．始大懼．留飼養．不敢殺．三日後出至蔣氏家齧人．為所殺．張屠遂改業為賣油家作僕云．