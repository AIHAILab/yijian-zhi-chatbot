《夷堅志》建德妖鬼(南宋洪邁撰)：祈門汪氏子．自番陽如池州．欲宿建德縣．未至一舍間．過親故居．留與飲．行李已先發．飲罷．獨乘馬行．遂迷失道．與從者不復相值．深入支徑榛莽中．日且曛黑．數人突出執之．行十里許．至深山古廟中．反縛于柱．數人皆焚香酌酒．拜神像前．有自得之色．禱曰．請大王自取．乃扃廟門而去．汪始知其殺人祭鬼．悲懼不自勝．平時習大悲呪．至是但默誦乞靈而已．中夜大風雨．林木振動．聲如雷吼．門軋然豁開．有物從外入．目光如炬．照映廊廡．視之．大蟒也．奮迅張口．欲趨就汪．汪戰栗．誦呪愈苦．蛇相去丈餘．若有礙其前．退而復進者三．弭首徑出．天欲曉．外人鼓簫以來．欲飲神胙．見汪依然．大駭問故．具以事語之．相顧曰．此官人有福．我輩不當得獻也．解縛謝之．送出官道．戒勿敢言．汪既脫．竟不能窮其盜．王嘉叟說．