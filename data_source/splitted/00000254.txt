《夷堅志》化成寺(南宋洪邁撰)：沈持要．為江州彭澤丞．紹興二十四年六月．被檄往臨江．過湖口縣六十里．宿於化成寺．已就客館．至夜訪主僧．僧留止丈室別榻．方談客館之怪．曰、舊有旅櫬在房中．去年一客投宿．望棺中有光．頗駭起坐．凝思諦觀．覺光中如人動作狀．愈恐．所居鄰佛殿．客度且急．則當開門．徑趨殿上．方啟帳伸首次．棺中之鬼．亦揭棺伸首．客下一足．鬼亦下一足．客復收足．鬼亦然．如是數四．客惶駭．知不可留．急走出．鬼起逐之．客入殿環走．且大呼乞救．羣僧共赴之．未至．客氣乏仆地．幾為所及．鬼忽與殿柱相值．有聲鏗然．遂寂無所聞．僧至．扶客起．就視其物．則枯骨縱橫．碎于地矣．它日死者之家來．疑寺中人發其柩．訟于官．數月乃得解．