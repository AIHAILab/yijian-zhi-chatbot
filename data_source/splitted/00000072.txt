《夷堅志》南宋洪邁撰
篇章 江陰民
林敭明甫言紹興六年．寓居江陰．時淮上桑葉價翔踴．有村民居江之洲中．去泰州如臯縣絕近．育蠶數十箔．與妻子謀曰．吾比歲事蠶費至多．計所得不足取償．且坐耗日力．不若盡去之．載見葉貨之如臯．役不過三日．而享厚利．且無害．妻子以為然．乃以湯沃蠶．蠶盡死．瘞諸桑下．悉取葉棹舟以北．行半道．有鯉躍入．民取之．刳腹實以鹽．俄達岸．津吏登舟視稅物．發其葉．見有死者．民就視之．乃厥子也．驚且哭．吏以為殺人．拘係之．鞫同舟者．皆莫知．問其所以來．民具道本末．縣遣吏至江陰物色之．至其家．門已閉．壞壁以入．寂無一人．試啟蠶瘞驗之．又其妻也．體已腐敗矣．益證為殺妻子而逃．無以自明．吏亦不敢斷．竟斃於獄．此事與三水小牘載王公直事相類．