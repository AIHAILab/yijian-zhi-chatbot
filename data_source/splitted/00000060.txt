《夷堅志》南宋洪邁撰
篇章 義鶻
紹興十六年．林熙載自溫州赴福州侯官簿．道過平陽智覺寺．見殿一角無鴟吻．問諸僧．僧曰．昔日雙鸛巢其上．近為雷所震．有蛇蛻甚大．怪之．未敢葺．僧因言寺素多鸛．殿之前大松上．三鸛共一巢．數年前．巨蛇登木食其雛．鸛不能禦．皆捨去．俄頃引同類盤旋空中．悲鳴徘徊．至暮始散．明日復集．次一健鶻自天末徑至．直入其巢．蛇猶未去．鶻以爪擊之．其聲革革然．少選飛起．已復下．如是數反．蛇裂為三四．鶻亦不食而去．林誦老杜義鶻行示之．始驗詩史之言．信而有證．二事熙載說．又台州黃巖縣定光觀嶽殿前有塔．鸛巢于上．一蛇甚大而短．食其子．其母鳴號辛酸．瞥入海際．少時引二鶻至．徑趨塔表．銜蛇去．陳爟說．