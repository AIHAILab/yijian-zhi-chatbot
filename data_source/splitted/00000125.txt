《夷堅志》南宋洪邁撰
篇章 花果異
紹興二十一年四月．池州建德縣定林寺．桑樹生李．栗樹生桃．極甘美異常．鄱陽石門民張二公僕家．竹籬上生重臺牡丹一枝甚大．吾家田人汪二十一家．鑊內現金色蓮花．有僧立其上．自四月八日至十日不退．其家以煑犬遂滅．聞自彭澤至石門民家．鑊多生花．但無僧．此異所未聞也．是年雨澤及時．鄉老以為大有年之祥．