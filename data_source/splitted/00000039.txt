《夷堅志》竇道人(南宋洪邁撰)：桂縝、字彥栗．信州貴溪人．所居至龍虎山纔三十里．道流日過門．桂氏必與錢．縝素病疝．每作皆濱死．醫者教以從方士受服氣訣．故尤屬意．紹興庚申六月二十有三日．晚浴畢．散步小徑．有老道人來．年八九十矣．鬢鬚皤然．曲僂豐下．縝揖與語曰．請至弊廬．取湯茗之資．曰．日已暮．不可至君家．君苟有意．能延我旬日否．縝不應．遂行．復回首．呼縝使前．入林間．坐古松根上．自云姓竇氏．聲音如山東人．劇談良久．語頗侵縝．縝見其老．雖貌敬而心不平．細視其目．清聳入鬢．着青幅巾．暑行不汗．未忍遽去．復詢以氣術．道人曰．吾行氣二百年．治病差易耳．為誦所習書千餘言．天文、地理、兵法、道要．錯綜其間．略不可曉．縝曰．先生幸教我．此非我所能．盍言其粗者．道人曰．汝似可教．吾有一編書．藏衡山中．今往取之．又三十三年．當以授汝．縝曰．得非般運導引訣邪．曰．未也．姑以方書濟眾．稍儲陰功．縝曰．萬一及期．尋先生何所．曰．非汝所知．吾當來訪汝．遂邀縝欲偕逝．縝以親年高及孥累為解．道人不懌間忽不見．縝且駭且懼．急歸不敢語人．後數日．一道者及門問曰．八十三承事何在．縝之父家人辭以出．呼者怒曰．吾非有所求．先生使來授公書耳．胡為不出．擲卷於堦而去．取視之．乃呂洞賓傳也．縝始悔之．至壬戌年．擢第調鄱陽尉．歸至嚴衢間．疾大作．不可有．輿行數里．必下．投逆旅中．傍外戶而臥．有商人過．倚擔問曰．官人有疾邪．曰．然．曰．始發時行坐立臥皆不可．某處最痛．祈死不能．證候若是否．曰．然．爾何以知之．客曰．某豫章人也．少亦病此．今日負百斤而不害．蓋有藥以療之耳．遂解囊如有所索．得一裹如細剉桑葉者．教以酒三升浸服之．縝素不飲．未敢服．以千金謝客而行．及家疾益甚．徧服它藥皆弗驗．姑如客言．以藥投酒中．甫酌一盃．其甘若飴蜜．隨渴隨飲．至曉而酒盡．病瘳什八．信宿脫然．後不復作．細思商人．乃昔所遇竇君也．