《夷堅志》南宋洪邁撰
篇章 天台取經
紹興丁巳歲．偽齊濟州通判黃塍．死三日復蘇．言有數人追之．往一公庭．見服緋綠人坐云．差汝押僧五百人至五臺．吾辭以家貧多幼累．不可行．左右吏前曰．可差李主簿代之．兼它非晚自有差使．復遣元追人送歸．故得活．後兩日．本州山口縣報帥司差李主簿赴州點視錢糧．舍縣驛中．一夕落枕暴亡．塍心知其代己死．為盡送終之禮．居一歲．忽沐浴易衣．告妻子曰．今當別汝．緣官中差我往天台取經．我平生得力者．緣看了華嚴經一遍．語迄．瞑目而逝．