《夷堅志》南宋洪邁撰
篇章 萬歲丹
徽州婺源縣懷金鄉民程彬．邀險牟利．儲藥害人．多殺蛇埋地中．覆之以苫．以水沃灌．久則蒸出菌蕈．采而曝乾．復入它藥．始生者以食人即死．恐為累不敢用．多取其次者．先以飼蛙．視其躍多寡以為度．美其名為萬歲丹．愚民有欲死其仇者．以數千金密市之．嘗有客至欲寘毒．誤中婦翁．翁歸而悟．已不可救．彬有弟曰正道．雅以為非．不敢諫．至徙家避諸數十里外．彬既老．始悔不復作．稍用偽物代之．藥既不驗．遂無售者．既死貧甚．唯一子．丐食道亡．其後遂絕．嘗有里胥督租．以語侵彬．彬怒毒而飲之．胥行未幾．腦痛嘔血．亟反臥其門．大呼乞命．彬汲水飲之即愈．蓋有物以解其毒也．縣人董猷說．