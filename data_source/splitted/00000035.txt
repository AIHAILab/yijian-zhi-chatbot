《夷堅志》南宋洪邁撰
篇章 李辛償寃
宣和末．饒州庾人李辛．為吏凶橫．郡人仄目．因大雪入府治．一人遇諸塗．辛被酒恃力．奮拳擊死之．觀者如堵．恐累己．絕不言．辛捨去．街卒以為暴亡．呼其家人葬之．辛益自肆．所居在城外．夜多踰垣歸．經三歲．忽遇死者曰．吾尋汝久．乃在此邪．辛歸語其妻甚懼．明日死．辛家養數鹿．每以竹擊柱．則應聲而至．戶曹白生．以七月勒令市鹿．不可得．為之呼所養者．纔擊竹．一最大鹿至．乃殺之．取肉以應命．召所知洪端．共食其餘．經日辛死．咸以為中毒．不知為寃鬼所殺也．洪端說．