《夷堅志》劉氏寃報(南宋洪邁撰)：高君贄．福州人．登進士第．為檀氏臠壻．生一子．既長．納同郡劉氏女為婦．生二男一女而子死．君贄仕至朝散郎．亦亡．長孫不慧．次孫幼．唯檀氏與劉共處．劉年尚壯．失婦道．與一僧宣淫于家．姑見而責之．劉恚且懼．會姑病不侍藥．幸其死．寘蠱以毒姑之二婢．未及絕．強歛而焚之．後數月．劉得疾．日日呼所殺婢名．曰．我頤極痛．勿搊我髮．又曰．箠我已多．幸少寬我．其家問之．曰．阿姑與二婢守笞我．旬日而死．其子以祖致仕恩得官．亦不立．今家道蕭然．君贄從子介卿說．