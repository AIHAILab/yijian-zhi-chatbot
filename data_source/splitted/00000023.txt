《夷堅志》陳苗二守(南宋洪邁撰)：陳珦、字中玉．鄭州人、文惠公諸孫也．政和中．為蔡州守．始視事．謁裴晉公廟．讀平淮西碑．乃段文昌所製者．怪而問邦人．曰．自韓文公碑刻石．後為李愬卒所訴．以為不述愬功．而專美晉公．憲宗詔文昌別撰．事已久矣．珦忿然不平．即日磨去舊碑．別諉能書者．寫韓文刻之．苗仲先者．字子野．通州人．為徐州守．徐舊有東坡黃樓碑．方崇寧黨禁時當毀．徐人惜之．寘諸泗淺水中．政和末．禁稍弛．乃鉤出．復立之舊處．打碑者紛然．敲杵之聲不絕．樓與郡治相連．仲先惡其煩聒．令拽之深淵．遂不可復出．二事相反如此．朱新仲說．