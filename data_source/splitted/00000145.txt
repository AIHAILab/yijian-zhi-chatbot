《夷堅志》南宋洪邁撰
篇章 盤谷碑厄
孟州濟源縣．韓文公送李愿歸盤谷序碑．唐元和中．縣令崔浹所立．歲月既久．湮沒為民井甃．政和三年．縣尉宋鞏巡警至其地．洗濯視之．曰、此至寶也．村民愚以為真有寶．伺宋去．碎之．無所獲．棄于道上．高密人孟溫舒、為令．聞之舁歸縣．龕于出治堂中．出治堂者、元祐中宰傅君愈所建．秦少游作記．且書之刻石．崇甯時為觀望者礲去．溫舒得舊本於民間．再刊之．但隱其姓名．亦好事君子也．