《夷堅志》南宋洪邁撰
篇章 韓郡王薦士
紹興中．韓郡王既解樞柄．逍遙家居．常頂一字巾．跨駿騾．周游湖山之間．纔以私童史四五人自隨．時李如晦晦叔．自楚州幕官來改秩．而失一舉將．憂撓無計．當春日．同邸諸人．相率往天竺．李辭以意緒無聊賴．皆曰．正宜適野．散悶可也．強挽之行．各假僦鞍馬．過九里松．值暴雨．眾悉迸避．李奔至冷泉亭．衣袽沾濕．愁坐良歎．遇韓王亦來．相顧揖．矜其憔悴可憐之狀．作秦音發問曰．官人有何事縈心．而悒怏若此．李雖不識韓．但見姿貌魁異．頗起敬．乃告以實．韓曰．所欠文字．不是職司否．答曰．常員也．韓世忠却有得一紙．明日當相贈．命小史詳問姓名階位．仍詢居止處．李巽謝感泣．明日一吏持舉牘授之．曰．郡王送來．仍助以錢三百千．李遂陞京秩．修牋詣韓府．欲展門生之禮．不復見．