《夷堅志》南宋洪邁撰
篇章 詩謎
元祐間．士大夫好事者．取達官姓名為詩謎．如雪天晴色見虹蜺．千里江山遇帝畿．天子手中朝白玉．秀才不肯著麻衣．謂韓公絳．馮公京．王公珪．曾公布也．又取古人名而傅以今事．如人人皆戴子瞻帽．君實新來轉一官．門狀送還王介甫．潞公身上不曾寒．謂仲長統、司馬遷、謝安石、溫彥博也．