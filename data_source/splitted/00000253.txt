《夷堅志》南宋洪邁撰
篇章 晏氏媼
晏元獻家老乳媼燕氏．在晏氏數十年．一家頗加禮．既死．猶以時節祭之．嘗見夢曰．冥間甚樂．但衰老須人挾持．苦乏使耳．其家為畫二婦人焚之．復夢曰．賜我多矣．奈軟弱不中用何．其家感異．囑匠者厚以紙為骨．且繪二美婢．它日來謝曰．新婢絕可人意．今不寂寞矣．明年寒食．家人上冢歸．復夢曰．向所得婢．今又捨我去．曰、何得爾．曰、初不欲言．以少年淫蕩．皆為燕三誘去．家人曰、燕三、人也．安得取媼侍女曰．亦已來矣．曰、然則當為辦之．不難也．明日相語皆大笑．燕三者．媼姪也．素不檢．自媼死．不復聞其在亡．遣詢之．果已死．遂復畫二老者與之．又來致謝．蓋前後五夢．而得二老婢云．
鄭畯妻
鄭畯、字敏叔．福州人．寶文閣待制閎中之子也．先娶王氏．生一女泰娘．王氏且死．執夫手．囑之曰．切勿再娶．善為我視泰娘．既卒．鄭買妾以居．久之．京師有滕氏女．將適人．鄭聞其美．乃背約納幣．一日將趨朝．尚未起．見王氏入其室．自取兀子坐牀畔．以手掛帳．拊鄭與語死生契闊．且問再娶之故．鄭曰、家事付一妾．殊不理．不免為是．王曰．既已成約．吾復何言．若能撫養泰娘．如我在時．亦何害．吾不復措意矣．又語過去它事甚悉．忽曰．盛寵已來呼君．當上馬矣．遂去．鄭急問之曰．何時當再會．曰、更十年於江上舟中相見．鄭明日與其弟語．悲歎不樂．然卒婚滕氏．建炎初．自提舉湖南茶鹽罷官．買巨杉數千枚．如維揚．時方營行在官府．木價踊貴．獲息十倍．未幾．金虜犯揚州．人多竄徙．鄭以錢為累．戀戀不肯去．乃謀買舟泛江而下．而江中舟如織．不得前．又聞寇已至．急復入城．買金百餘兩．纔出門．胡騎已在後．鄭乘馬馳去．一騎自後射之．鄭回顧曰．我鄭提舉也．不可害我．騎知其官人．追及之．投以刀即墜馬．騎取金而返．鄭創甚．困臥草間．僕走視之．已不可救．兩日死．鄭無子．去王氏所言正十年．二事尚定國說．