《夷堅志》鄭鄰再生(南宋洪邁撰)：紹興十四年三月四日．江東憲司騶卒鄭鄰．久疾．夢二使追之．曰．大王召．行數十里．樓觀巍然．使引之登階．入朱門．庭下列男女僧道鷄犬牛羊．殿前挂大鏡．照人心腑．歷歷可見．頃之王出．二使擁鄰聲喏．稱追到鄭鄰．王問甚處人．何事到此．鄰俯首答曰．本貫信州．被追來．不知何故．王命將到頭事祖來．以筆點一字．顧吏曰．又卻是此鄰字．莫誤否．判官攜簿前白云．合追處州松陽鄭林．王曰．若爾．則不干此人事．教回復命．檢勾生死簿．稱鄰壽尚有一紀．半途呼鄰前曰．看汝是一善人．在生曾誦經否．鄰曰．默念高王經．看本念觀世音經．王曰．汝視此閒凶不作善事．鄰舉首觀殿下鐵柱．繫者甚眾．五木被體．羸瘠裸立．絕無人狀．柱上立粉牌誌其罪．某人呪咀．某人殺生．某人鬬殺．獄戶施金釘．圖大海．獸張口銜之．兩廡皆鞫獄官．內有戴牛耳幞頭者．周覽而旋．王曰．汝已見了．還生時依舊積善．若見戮人．只念阿彌陁觀世音佛名．令渠受生．汝得消災介福．鄰曰．領聖旨．遂退行數步．回首已無所覩．唯一叟白衣拄杖．鄰問去饒州路．叟以杖指云．由此而左．得路宜亟行．稍緩有豺虎蟲虺之毒．鄰憂撓奔迴遂寤．遍體流汗．乃初六夜矣．