《夷堅志》查市道人(南宋洪邁撰)：常德府查市富戶余翁．家歲收穀十萬石．而處心仁廉．常減價出糶．每糴一石．又以半升增給之．它所操持大抵類此．慶元元年六月．在書室誦經．雷電當晝暴作．有樵夫避雨立門外．忽一道人青巾布衣．引入余宅．扣書室見翁．謂之曰．可令此村叟蹲伏經棹下．暫避雷聲．道人遂就坐．少頃雷火閃爍入室．旋繞數匝而息．及雨霽．一僕報言門楣上有新書朱字．出視之．云樵夫董二．前世五逆．罪惡貫盈．上帝有勅罰之．被陳真人安於慈喜菩薩誦經棹下護之．諸神不敢近．凡三十九字．讀畢．失道士所在．未幾．余翁坐亡．