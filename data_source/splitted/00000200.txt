《夷堅志》南宋洪邁撰
篇章 盧熊母夢
盧熊、邵武人．校書郎奎之子．紹興二十一年．赴試南宮．母樊氏．夢數人舁棺木至中堂．曰、此夫人母也．號泣而寤．以告奎曰．人言夢棺得官．若三郎者．熊行第三．恐有登科之兆．如君者．或有遷官之喜．今乃吾亡母．此何祥也．奎未能遽曉．質明出視事．既歸．有喜色．遙呼其室曰．吾為爾釋昨夢矣．爾母何姓．樊氏矍然悟．蓋其母乃熊氏也．於是知熊必擢第．已而果然．熊說．