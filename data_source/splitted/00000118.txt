《夷堅志》南宋洪邁撰
篇章 閉糴震死
饒州餘干縣桐口社民段二十八．紹興乙卯歲為雷所擊．挈尸至雲外．有朱衣人云．錯也．復撲於平地．段如夢中．移時方甦．項上幷脅下．皆有斧跡．出青黑汁數升．同村港西亦有段二十六者．即時震死．此人元儲穀二倉．歲饑閉不肯出．故天誅之．既死．穀皆為火焚．而桐口之段．至今猶在．