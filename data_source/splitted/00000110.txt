《夷堅志》永福村院犬(南宋洪邁撰)：福州永福縣有村律院．伯仲二僧同房．伯僧愛一犬．每食必呼使前．仲甚惡之．見必叱逐．或繼以鞭箠．如是累歲．伯嘗出外旬日．歸不見犬．責仲曰、汝常日讎犬特甚．乘我之出．必殺食之矣．仲力辨．不得已乃言因其竊食．誤擊殺之．埋諸後圃．非食也．伯殊不信．潛往瘞所發視．急歸語仲曰．犬雖異類．心與人同．汝與結寃非一日．適吾視其體．頭已為蛇．會當報汝．汝不宜往．可倩所知者再觀之．洎別一人往視．則蛇頭愈長．始大恐．問所以解寃之策．伯教以盡鬻衣鉢．對佛懺謝．遂入懺堂．晝夜不息．凡數年．一夕焚紙鏹．覺盆中有物．意其鼠．撥灰視之．蛇也．乘仲張口．急奔入喉中．遂死．本縣般若長老惟學說．