《夷堅志》葵山大蛇(南宋洪邁撰)：王履道左丞．葬于泉州之葵山．去城四十餘里．山多蛇．墓人張元者．養羊十餘頭．往往為所吞噬．元操刈鎌出迹捕．正見大蛇擒一羊．蟠束數匝．先齧膚吮血已．乃噴毒其中．羊漸縮小．軟若無骨．始吞之．元旁立伺隙．奮刃而前．蛇昂其首．高五尺許．搖舌鼓怒．為搏人之勢．元投以刃．刃墜．元奔歸．呼其子．別攜刀往．虵猶在故處未去．迎刺之．斷首而死．尾有兩歧．利如鉤．秤其肉．重六十斤．背皮至闊一尺五寸．守冢僧曰．此特其小者耳．一窟于山者．身麤若瓮．每出時．大木皆振動云．