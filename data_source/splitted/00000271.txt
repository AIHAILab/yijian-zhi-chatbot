《夷堅志》楊靖償寃(南宋洪邁撰)：臨安人楊靖者．始以衙校部花石至京師．得事童貫．積官武功大夫．為州都監．將滿秩．造螺鈿火鐀三合．窮極精巧．買土人陳六舟．令其子十一郎賫入京．以一供禁中．一獻老蔡．一與貫．以營再任．子但以一進御．而貨其二於相國寺．得錢數百千．為游冶費．愆期不歸．靖望之久．乃解官北上．遇諸宿泗間．子畏父責己．乃曰、所獻物皆為陳六所賣．兒幾不得免．靖信之．至京、呼陳六詰問．陳答語不遜．靖杖之．方三下．陳呼萬歲得釋．還至舟．謂其妻曰．楊大夫不能訓厥子．翻以其言罪我．我不能堪．遂赴汴水死．靖得州鈐轄以歸．都轉運使王復領應奉局．辟靖兼幹官．常畱使院中．時宣和七年也．是歲四月某日．靖在簽廳．有綱舩挽卒醉相毆．破鼻出血．突入漕臺．紛紛間．靖矍然如有所覩．急趨入屏後．遂仆地．舁歸家．即臥病．語言無緒．不食．時臨平鎮有僧．能以穢迹法治鬼．與靖善．遣招之．至則見鬼曰．我梢工陳六也．頃年以非罪為楊大夫所殺．赴愬于東嶽．嶽帝命自持牒追逮．經年不得近．復還白．帝怒．立遣再來．云楊靖不至．汝無庸歸．今又歲餘矣．公門多神明．久見壅遏．前日數人被血入．土地輩皆驚避．乘間而進．乃得至此．僧諭之曰．汝他生與是人有寃．今世故殺汝．汝又復取償．翻覆無窮．何時可已．吾令楊氏飯萬僧．營大水陸齋薦謝汝．汝捨之何如．鬼拜而對曰．疇昔之來．苟聞和尚此語．欣然去矣．今已貽怒主者．懼□反命．則冥冥之中．長無脫期．非得楊公不可也．僧無策可出．視靖項下有鎖．曰．事已爾．姑為啟鑰．使之飽食．且理家事可乎．許諾．前拔鎖．靖即起如平常．然與僧纔異處．則復昏困．數日死．富陽人吳興舉．舊為吾家僕．親見靖病及其死云．