《夷堅志》淨居巖蛟(南宋洪邁撰)：衡山縣西北淨居巖．有蛟窟于中．僧宗譽初至．樂其幽閴．謀結庵．為婦人數出擾．不敢留．避諸嶽寺．紹興十一年．僧善同來居之．纔草屋數間．游僧妙印．在他舍．婦人來與合．自腰以下．即冷如冰．數日死．行者祖淵．采木於山．後迷不還．凡五日．求得於老虎巖中．云一婦人令住此．今出求果餌以飼我．巖口甚窄．僅容人身．而其中頗廣．蓋蛟所穴也．祖淵歸亦病．是年四月幾望．風雨暴至．徧山皆黑．電雷掣旋屋外．善同素不睡．宴坐龕中．夜且半．起明燈．聞聲出龕下．如鼓韛然．視之．乃巨蟒蟠結數匝．尾猶在戶外．善同呼眾僧．以杖擊去．既去復回．又擊之．始趨入石罅．未及而震死．山水大至．衝室屋太半．已而月星粲然．明旦．視死蟒長二丈許．圍數尺．體皆黑方花紋．祖淵即日發狂．嗟惜數月亦死．前後僧僕為所殺者凡八人．向時每夜．山輒昏昧．雖月出亦然．自蟒死．夜色始明．今有屋數十間．僧十輩云．善同說．