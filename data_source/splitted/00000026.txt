《夷堅志》南宋洪邁撰
篇章 陸氏負約
衢州人鄭某．幼曠達能文．娶會稽陸氏女．亦姿媚明爽．伉儷綢繆．鄭嘗於枕席間語陸氏曰．吾二人相歡至矣．如我不幸死．汝無復嫁．汝死我亦如之．對曰．要當百年偕老．何不祥如是．凡十年．生二男女．而鄭生疾病．對父母復申言之．陸氏但俛首悲泣．鄭竟死．未數月而媒妁來．陸氏與相周旋．舅姑責之．不聽．纔釋服．盡携其資．適蘇州曾工曹．成婚才七日．曾生奉漕檄．考試它郡．行信宿．陸氏晚步廳屏間．有急足拜於庭．稱鄭官人有書．命婢取之．外題示陸氏三字．筆札宛然前夫手澤也．急足已不見．啟緘讀之．其辭云．十年結髮夫妻．一生祭祀之主．朝連暮以同歡．俸有餘而共聚．忽大幻以長往．慕何人而輟許．遺棄我之田疇．移資財而別戶．不恤我之有子．不念我之有父．義不足以為人之婦．慈不足以為人之母．吾已訴諸上蒼．行理對乎幽府．陸氏歎恨．不意三日而亡．其書為鄭從弟甸所得．嘗出示胡翛然．