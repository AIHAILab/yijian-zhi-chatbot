《夷堅志》南宋洪邁撰
篇章 江心寺震
紹興丙寅歲．溫州小民數十．詣江心寺．赴誦佛會．或自外入．言江水極清．非復常色．競出門觀之．眾僧方坐禪．顧廊廡間有煙燄．懼不敢起．頃之．黑霧內合．對面不能辨．雷電震耀．兩刻而止．觀者五人死泥中．餘皆不覺．有行者方在廚滌器．一神身絕長大可畏．引其手以出．將及門．復有一神至．曰．莫錯莫錯．即捨之．復入廚引一人出．亦隕于外．凡死者六人．三事皆林熙載宏昭說