《夷堅志》林氏富證(南宋洪邁撰)：姑蘇人殿中丞吳感初．造宅圬墁既畢．明日墻壁間遍印鶴爪．髣髴若林字．居數月．頗有怪異．往往至夜分．則白衣數人泣而出．吳君卒．其家他徙．同郡林茂先大卿售得之．卜居才一日．見庭前小兒數十皆白衣．行至屋角不見．即命斸其地．未數尺．得銀孩兒數十枚．下皆刻林字．悉貨之．自此巨富．