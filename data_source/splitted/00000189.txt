《夷堅志》狄偁卦影(南宋洪邁撰)：狄武襄之孫偁．得費孝先分定書．賣卜於都市．薌林向伯共子諲自致仕起貳版曹．偁為寫卦影．作乘巨舟泛澄江．舟中載歌舞婦女．上列旗幟導從之屬甚盛．岸側一長竿．竿首幡腳．獵獵從風靡．詩云、水畔幡竿險．分符得異恩．潮迴波似鏡．聊以寄君身．向讀之甚喜．自以必復得謝．浮家泛宅而歸．但未盡曉．一日上殿占對頗久．中書舍人潘子賤良貴攝記注侍立．前呼曰．日晏恐勤聖聽．向子諲退．而天語未終．向不為止．潘還就班．少焉復出．其言如前．向乃趨下．明日各待罪．上兩平之．已而各丐外．尚章再上．以學士知平江府．封官三月餘．力請謝事．優詔進秩以歸．始盡悟卦意．水畔幡竿．指潘公也．而出守輔郡．上眷益厚．所謂分符得異恩也．潮迴者．言自朝廷還．波似鏡者．平江也．聊以寄君身．謂姑寓郡齋．終當歸休耳．郟次南說．