《夷堅志》林孝雍夢(南宋洪邁撰)：林孝雍、字天和．明州人．政和七年．貢入辟廱學．將試上舍．林少時嘗預薦書．應免解．或勸其先以免舉試．如不利．則留今貢．以待來年．林不聽．同舍生楊公全．扣其故．林曰．吾年甫二十．蒙鄉舉．夢對策大廷．坐于西南隅．將出．有小黃門從吾求硯．心頗自負．以為必擢第．訊諸筮人．筮人曰．君年四十八乃得官．今未也．吾意殊不平．訖黜於春官．自是連蹇幾三十年．今春秋四十七矣．當可覬倖．不為再戰地也．是歲果中選．廷試出．又告公全曰．試日正坐西南隅．小黃門乞硯．皆如夢中所覩．三十年前夢．與卜者所言．無毫釐差．