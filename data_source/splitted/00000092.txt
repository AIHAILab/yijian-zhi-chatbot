《夷堅志》張佛兒(南宋洪邁撰)：紹興二年十月．宣僧日智至台州黃巖縣西鄉．寓宿山寺．次日、寺僧留齋．有村民張陳二老．來請主僧施戒．張曰、某女孫佛兒．年十五．昨夕暴死．至五更將歛．其祖母不忍．抱之以泣．女欻然開目．呼曰．我通身是水．手足皆痛．問其故．曰、夜有二使來追縛我．押過义嶺．與西鄉相去十餘里辭不能行．遭鐵椎擊背兩下極痛．嶺下有池．池中有橋．遂令我橋上立．別見人以黑被裹兩人入門內．此二使亦欲以花被裹我．曰、汝欠他家錢千五百．今當償之．我力懇曰．容我歸從祖母請錢．不許．旁綠衣人言曰．此人曾聽說般若．可恕也．二使不得已．擲我水中而去．池水甚淺．我踰岸得出．遂急歸．某驚異其事．即往义嶺驗之．果見陳氏者、門有池．訪其主翁．問曰、翁家昨日生何物．曰、犬生三子．二黑一斑．斑者為犬母銜置池中已死．獨二黑者在．某具以孫女言告．仍以千五百金償之．陳老曰．元無錢在公女處．不肯受．某自度不償此債．小孫他日亦不免．遂率陳老來此．主僧乃為施戒．而以其金䞋．日智問其聽般若之因．乃曾同母往縣中洪福寺．聽景詳師開堂說法．