《夷堅志》謝與權醫(南宋洪邁撰)：楊惟忠．病時面發赤如火．羣醫不能療．子壻陳槱憂之．以問胡翛然．有蘄人謝與權．世為儒醫．翛然引之視疾．既入．不診脉．曰證候已可見．楊公夫人滕氏．令與眾議藥餌．朱張二醫曰．已下正陽丹．白澤圓．加鍾乳附子矣．謝曰．此伏暑證也．宜用大黃黃蘗等物．因疏一方．議不合．時楊公年六十餘．新納妾嬖甚．夫人意其以是得疾．不用謝言．謝退謂翛然曰．公往聽諸人所議．纔及門．眾極口詆謝曰．此乃千金中一治暑方．用藥七品．渠只記其五．乃欲療貴人疾邪．翛然以告謝．謝曰．五藥本以治暑．慮其太過．故加二物制之．今楊公病深矣．當專聽五物之為．不容復制．若果服前兩藥．明日午當躁渴．未時必死．吾來助諸公哭弔也．翛然語陳槱．槱不敢泄．明日楊卒．皆如謝言．四事皆胡翛然說．