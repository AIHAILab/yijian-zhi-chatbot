《夷堅志》南宋洪邁撰
篇章 楊道人
溫叔皮革之女．嫁秀州陳氏子．既而仳離．居家學道．有楊道人者．亦士大夫家女子．與之同處．紹興二十四年．溫赴漳州守．過泉南．館于漕使行宇．女與楊及二婢在西房．夜半忽大呼捕賊．溫杖劍往．見楊之婢高舉手向梁間．初無絆縳．而牢不可脫．其旁青衣童．年可十四五．腰下佩一物．類藥笈．溫叱之曰．汝何人．敢中夜至此．曰．我京師人也．楊道人欠我藥錢百萬．今來取之．關君何事．又連呼數聲．正爭辯間．倏已滅．溫遣招天慶觀道士鄭法詢治之．及至．婢縛既釋．無所施其術．時楊氏年未三十．江南所生．所謂京師藥錢之語．或以為宿世事云．