《夷堅志》黃司業夢(南宋洪邁撰)：元符戊寅歲．睦州建德人黃司業者．失其四歲男子．日夜悲泣．夢之曰．兒已受生．無用相憶．兒前生嘗為宰相．坐誣陷善人．謫為公家子．隅又有小過．復再謫．今只在數里間方十四秀才家．他日當有官．畢此一世．後卻生佳處矣．明日訪方秀才．果得子．以十二月一日生．正與黃氏子亡日同．黃請觀之．兒躍然甚喜．與之物．即舉手如欲取狀．黃歸．遂不復哭．十四秀才者．名逸．官至朝請郎．所生子名序．紹興十二年登科．然仕纔至常山丞以死．壽五十有三．右三事皆余執度丈特言．