《夷堅志》南宋洪邁撰
篇章 王李二醫
李醫者、忘其名．撫州人．醫道大行．十年間．致家貲巨萬．崇仁縣富民病．邀李治之．約以錢五百萬為謝．李□療旬日．不少差．乃求去．使別呼醫．且曰．他醫不宜用．獨王生可耳．時王李名相甲乙．皆良醫也．病者家亦以李久畱不効．許其辭．李畱數藥而去．歸未半．道逢王醫．王詢李所往．告之故．王曰、兄猶不能治．吾伎出兄下遠甚．今往無益．不如俱歸．李曰、不然．吾得其脈甚精．處藥甚當．然不能成功者．自度運窮．不當得謝錢耳．故告辭．君但一往．吾所用藥．悉與君．以此治之、必愈．王素敬李．如其戒．既見病者．盡用李藥．微易湯．使次第以進．閱三日有瘳．富家大喜．如約謝遣之．王歸郡．盛具享李生．曰、崇仁之役．某略無功．皆兄之教．謝錢不敢獨擅．今進其半為兄壽．李力辭．曰、吾不應得此．故主人病不愈．今之所以愈、君力也．吾何功．君治疾而吾受謝．必不可．王不能強．他日以餉遺為名．致物幾千緡．李始受之．二醫本出庸人．而服義重取予如此．士大夫或有所不若也．今相去數十年．臨川人猶喜道其事．