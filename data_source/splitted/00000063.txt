《夷堅志》許叔微(南宋洪邁撰)：許叔微、字知可．真州人．家素貧．夢人告之曰．汝欲登科．須積陰德．許度力不足．惟從事於醫乃可．遂留意方書．久之．所活不可勝計．復夢前人來．持一詩贈之．其詞曰．藥有陰功．陳樓閒處．堂上呼盧．唱六作五．既覺．姑記之於牘．紹興壬子．第六人登科．用升甲恩．如第五得職官．其上陳祖言．其下樓材也．夢已先定矣．呼盧者．臚傳之義云．