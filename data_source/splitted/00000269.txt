《夷堅志》張德昭(南宋洪邁撰)：建陽人張德昭．老於進士．以特恩補官．得傷寒疾．為黃衣人持符逮去．至幽府．抗聲廷下曰．追到建州張德昭．王者怒曰．命爾追某州孔昭德．今誤何也．付吏治其罪．命張還．張懇曰．業儒白首矣．僅得一官．今日獲至此．欲一知壽祿幾何．幸哀許之．主者曰．天機理不容泄．壽數難言也．又拜乞官祿所至．則沉思移時．如閱籍者．曰、位至作邑．張遂出．逢一婢于途．問所以來．曰、到此已數日．家中並無恙．乃前行．抵深谷邊．足跌而寤．問其家．始知此婢相繼死．纔一日耳．張益愈．訪劉彥沖子翬於崇安山中．以事告．曰、老矣．詎復榮望．今下攝承簿尉．果若所言．得宰一邑．猶須十年間．□自喜也．是歲調補汀之清流尉．至官踰歲．會縣令罷去．暫攝其治．遂亡．距入冥時僅三年．劉口甫說．