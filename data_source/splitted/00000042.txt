《夷堅志》邵南神術(南宋洪邁撰)：邵南者．嚴州人．頗涉書記．好讀天文五行志．邃於遁甲．占筮如神．然使酒尚氣．好面折人．人皆謂之狂．宣和四年．遊臨安．胡尚書少汲直孺以祕閣修撰為兩浙轉運使．聞其名．召使筮之．曰．六十日內仍舊職作大漕．替姓陳人．時郭太尉仲荀．為路鈐轄．欲倣三路式．與部使者序官．蔡尚書文饒嶷帥杭．常抑之．須日日揖階下．乃得坐．不勝忿．奏乞致仕．亦召南決之．南曰．候胡修撰除發運．更四十日．太尉亦得郡北方．銜內帶安撫字．但非帥耳．郭曰．某已丐休致矣．豈有是事．才五十七日．發運使陳亨伯被召．少汲代焉．郭具飯延南．復扣之．對曰．兆與前卦同．無閑退象．前言必不妄．既勑下．郭守本官致仕．復問南．南對如初．郭怒取勑牒示之．南意不自得．曰若爾．則某亦不能曉．會譚稹與郭善薦之．未旬日．以舊官起知代州．兼㳂邊安撫司公事．翁中丞端朝彥國守金陵．過杭訪少汲．南適在坐．少汲因言其奇中事．翁問錢塘如何．南大書卓上．曰火．翁曰．近已𤑔矣．曰．禍未息也．不出三日當驗．中丞須見之．它日卻來鎮此．翁不敢泄．時十二月五日也．明日．蔡帥生朝．大張樂置酒．會京畿戍卒代歸．當得犒絹．蔡榜于市．不許買官．以賤直取之．皆大怒．至夜數處舉火．欲蔡出救而殺之．蔡已醉．知事勢洶洶．踰垣入巡檢寨．家人皆趨中和堂避之．於是州治皆煨燼．端朝未行．見蔡曰．兩日前見邵先生言此事．未敢信．果然．蔡素不喜卜筮．試呼詢之．對曰．十五日內當移官別京．蔡曰．得非分司乎．何遽也．居二日．適為言者論擊．罷為提舉南京鴻慶宮．未幾．又落龍圖閣直學士．如期拜命．而徙端朝鎮杭提舉常平．許子大之姪調官上都．久不歸．姪婦白子大．令詣南卜．南批曰．令姪已出京．遇親舅邀往西洛差遣．見託兩火人受得官．之州當從水邊．必濱州也．非縣官曹官而又兼獄．必士曹掾也．子大曰．邵生言多中．然此亦太誕．月餘姪書來．曰．已出水門．逢舅氏力邀往洛差遣．只託書鋪家耳．已驚其驗．俄得報．果擬濱州士曹掾兼左推院．乃其叔炎所受也．南與衢人鄭甸為酒侶．甸好博．然勝敗不過數千．南曰．子小勝無所濟．可辦進十萬．召博徒能相敵者．吾為子擇一日．與之戰．甸曰．吾囊中空空．豈能辦．曰．我當以物假子．及期．聚博於靈隱山前冷泉亭上．南入僧寮偃臥．忽出門呼甸曰．子有可止．已溢數矣．急視之．正百千餘八百也．南昔至通州．郎官范之才．以言巢湖有鼎非是被責．來問休咎．南曰．更十年當於婺女相見．范曰．量移邪．曰．作郡守也．後范罪抆拭．果得婺．聞南在杭．使召之．時相去九年矣．南不肯往．復書曰．昔年雖有約．然吾自筮二人入城而不出．若往必死．范連遣使齎酒醴．請意益勤．既度歲遂行．過嚴州．嚴守周格非．問吾此去官何地．曰．旦夕為假龍．再任仍與范婺州同命．曰．後當如何．曰．更一官而死．周大怒．速湯遣去．至婺范喜甚．南曰．公當與周嚴州皆為假龍．一日又至．曰．某昨通夕不寐．細推之．公來日當拜命．然某適當死．使巳時至．猶及旅賀公．遷延可至午．緩則無及矣．范曰．先生何遽至此．來日復謁范．屏人語曰．告命且至．偶使人未到城二十里．為石踠足．願選一健步者往取之．范曰．某備位郡守．無故為此舉．豈不為邦人所笑．兼邸報尚未聞．不應如是之速．曰．某忍死相待．何惜此．范即命一卒曰．去城二十里外．遇持文字者．急携來．遂解帶款語．令具食．移時所遣卒流汗而至．拜庭下．大呼曰．賀龍圖．取而觀之．乃除直龍圖閣告也．時王黼為相．促告命付婺州回兵．仍令兼程而進．故外不及知．少頃．南促饌遂食．食已．范入謝親．南趨至客次．使下簾．戒曰．諸人敢至此者．當白龍圖撻治．范家人喜抃．爭捧觴為壽．良久方出．急召南．已坐逝矣．南在杭與家君善．嘗欲以其書傳授．家君不領．南無子．既死．其學遂絕云．