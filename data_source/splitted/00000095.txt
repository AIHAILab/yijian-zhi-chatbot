《夷堅志》南宋洪邁撰
篇章 羅鞏陰譴
羅鞏者．南劍沙縣人．大觀中在太學．學有祠甚靈顯．鞏每以前程事．朝夕默禱．一夕神見夢曰．子已得罪陰閒．亟宜還鄉．前程不須問也．鞏平生操守鮮有過．願告以獲罪之由．神曰．子無他過．惟父母久不葬之故耳．鞏曰．家有弟兄．罪獨歸鞏．何也．神曰．以子習禮義為儒者．故任其咎．諸子碌碌．不足責也．鞏既誤悔．乃急束裝遽歸．鄉人同舍者問之．以夢告．行未及家而卒．曹績說．鞏乃曹祖姑壻也．