《夷堅志》南宋洪邁撰
篇章 資州鶴
資中衙校何氏．有弟好弋射．曰持弩挾彈往山中．目之所見．無得免者．嘗蔭大木下．望其顛．紅鶴巢甚大．數雛啾啾然．已而其母歸．方憩枝上．銜食向巢立．何生彍弩射之．中其腹．勢且墜．猶忍死引頸．吐哺飼其子．乃墜地．何雖無賴．亦為之惻然．即折棄弓矢．不復射．六事皆楊公全說．