《夷堅志》南宋洪邁撰
篇章 僧為人女
僧善旻者．長沙人．住持洪州觀音院．已而退居光孝之西堂．紹興二十三年秋得疾．鄱陽董述為司戶參軍．攝新建尉．居寺側．憐其病．日具粥餌供之．旻每食必再三致謝．光孝主僧祖璿誚之曰．汝為方外人．而受俗人養視如此．惓惓有欲報之意．以我法觀之．他生必為董氏子矣．旻雖感其言．終不能自克．時董妻汪氏方娠．璿陰以為慮．而董旦暮供食．情與親骨肉等．旻病益篤．以十月二日巳時死．寺中方撞鐘誦佛．外人入者云．司戶妻免身得女矣．較其生時．旻適死云．女數月而夭．祖璿說．