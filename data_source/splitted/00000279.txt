《夷堅志》南宋洪邁撰
篇章 邵昱水厄
邵昱．徐州沛人．從其婦翁任信孺．居衢州．紹興丁卯．張巨山舍人嵲為郡．端午日競渡．舟舫甚盛．郡人爭往浮石寺前浮橋上觀．昱先與數友入寺．既而獨還．行至橋半道．鐵纜中斷．舩皆漂流．橋板片片分拆．在前者數百人盡溺．昱已墜水．覺有物承其足．故項以上不沉．眼界恍惚見同溺人乍出乍沒．其形已變．或蟹首人身．或人首魚身．或如江豚龜鱉狀．橋柱下數大神．皆長可三丈．執鉞立．又兩大神從雲端下．其一亦蟹首．一如鬼神．空中語曰．三百人逐一點過．顧昱曰．汝是姓邵人．不合死．掖而擲之破舩上．僅得達岸．既歸．不敢語人．明年．同任公如明州．過餘姚之象亭．待潮乃東．登亭上觀題壁．有從後呼者曰．君不易過得去年水厄．非素積陰德．何以致此．昱回顧．乃一道人．甚頎偉．著白苧衫．色漆黑．昱曰．先生豈非同脫此厄乎．何以知我．其人不答．乃曰．歲在癸酉．君當有重災．宜百事謹畏．或再相見．可免也．昱識其異人．即下拜．纔起．道人已在平地．其行如飛．長髯縹縹．下拂腰股間．遂不見．昱常懼不得免．兢兢自持．至癸酉歲．夢數卒荷轎至．邀入府．如張巨山平生時．行約十數里．天氣陰陰如欲雪．至一大城．有市井．遂舁之入．昱覺非衢州．又憶巨山已謝世．自意其死．甚慘沮．行至廷下．殿上垂簾．聞二人相對語．追者與俱至廊下．一吏持簿書入白．聞主者責怒曰．何得妄追人．一人曰．韓君已得旨了．吏復下．捧杯水．欲噀昱面．傍人止之．曰．不可如是．將出手不得．吏無計．遂遣追者送昱回．轎行至深岸．前者足跌驚寤．已雞唱矣．道人不復再見．昱亦無他．後九年．昱以任公守宣州差．捧表賀登極補官．改名侃．予親扣其詳如此．