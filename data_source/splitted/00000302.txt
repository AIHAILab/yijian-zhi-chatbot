《夷堅志》靈芝寺(南宋洪邁撰)：紹興十二年．唐信道廷對畢．館于西湖靈芝寺．時已五月．二僕納涼湖邊．呼聲甚急．唐往視之．二僕共挽一僧．云．僧走欲赴水．一足已溺．呼之不肯回．力挽其衣．猶不能制．遂與歸室中．寺之人云．頃寇犯臨安．兩僧死于湖．今其鬼耳．問溺者所見．曰、兩僧來告．孤山設浴甚盛．邀同舟以行．一足已登．而為人掣其後．故不得去．心殊恨恨也．坐少定．復發笥取新衣著之．幷易履襪．若有導之者．徑趨水濱．數僧急尾救之．既還．詆救者曰．我適游處甚佳．爾輩何見疾．必強我歸．我終一去耳．主僧遣三人護之于室．而扃其外．唐所寓舍與之鄰．惟以葦席為限．聞為鬼所憑．作詩云云．唐唯記其一句曰．日日移牀趂下風．蓋竊東坡語也．唐誚之曰．汝生為出家子．視形骸如土木．雖不幸死．當超然脫去．乃甘畱戀為游魂滯魄．真可羞也．答曰．吾非為厲者．欲度此僧．故與之俱．且何預爾事．唐曰．吾視人垂死而不救可乎．且汝既不能自脫．又枉以非命害一人．何益於汝．空令湖中增一鬼耳．相往復至夜半．鬼益怒．叱曰．只爾亦非了生死者．唐嘻笑應之曰．我當死即死．必無幽滯．終不効汝加非理於生人．鬼似悟唐說．不復有語．久之．僧始昏睡．迨曉問之．乃會稽人．主僧令送歸其家．唐後見之於鑑湖鷲臺寺．云只憶初赴水時事．餘皆不知也．