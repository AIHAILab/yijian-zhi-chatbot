《夷堅志》峽山松(南宋洪邁撰)：廣州清遠縣之東峽山寺．山川盤紆．林木茂盛．有古飛來殿．殿西南十步許．大松傍崖而生．婆娑偃蓋．大觀元年十月．南昌人皇城使錢師愈．罷廣府兵官北還．檥舟寺下．從者斧松根．取脂照夜．明年．殿直錢吉老．自廣如連州．過寺．夢一叟鬢須皤然．面有愁色．曰、吾居此三百年．不幸值公之宗人．不能戢從者．至斧吾膝以代燭．使我至今血流．公能為白方丈老師．出毫髮力補治．庶幾盲風發作．無動搖之患．得終天年．為賜大矣．吉老問其姓氏及所居．曰、吾非圓首方足．乃植物中含靈性者．飛來之西南．即所處也．幸無忘．吉老覺．疑其松也．以神異彰灼．須寺啟關．將入告．時曉鐘未鳴．復甘寢．至明．則舟人解繂已數里．悵然不能忘．過浛光．以語令建安彭銶．政和二年．銶解官如廣府．過寺即以吉老言訪之．果見巨松去根盈尺．皮膚傷剝．膏液流注不止．蓋七年矣．乃白主僧和土以補之．圍大竹護其外．曲江人胡愈作松夢記述其事．予嘗往來是寺．松至今猶存．