《夷堅志》李知命(南宋洪邁撰)：李知命．建昌人．紹興二十四年八月．宿豫章村落．就枕未睡．月色皎然．見窗外人往來．少焉回首與窗對．如一男子緇巾汗衫而立．恍忽間已入室．李疑其盜也．熟伺所為．俄至前．繞牀而行．牀之東北皆距壁．而其人行通無所礙．方和鬼也．如是十餘匝．徑揭帳執李項．李有膽力．舉手承之．復以左手來．又與相拒．欲大叫．而喉中介介如咽．良久方能呼．兩僕同應曰、喏．李曰．常夕叫汝．數聲不一應．今何謹如此．既不寐．胡不早覺我．皆曰．見一男子至主公之前．相撐拄甚力．欲起則足不可動．欲叱則氣不得出．適聞主公之聲．男子始去．某等方得能言耳．