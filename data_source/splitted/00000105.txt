《夷堅志》海大魚(南宋洪邁撰)：漳州漳浦縣敦照鹽場．在海旁．將官陳敏．至其處．從漁師買沙魚作線．得一魚．長二丈餘．重數千斤．剖及腹．一人偃然橫其閒．皮膚如生．蓋新為所吞也．又紹興十八年．有海鰌乘潮入港．潮落不能去．臥港中．水深丈五尺．人以長梯架巨舟．登其背．猶有丈餘．時歲饑．鄉人爭來剖割．是日所取無慮數百擔．鰌兀不動．次日有剜其目者．方覺痛．轉側水中．旁舟皆覆．幸無所失亡．取約旬日方盡．賴以濟者甚眾．其脊骨皆中米臼用．