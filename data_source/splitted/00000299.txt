《夷堅志》郝氏魅(南宋洪邁撰)：郝光嗣為廣州錄事參軍．有魅撓其家．房闥庖湢．無不至也．嘗火作于衣笥．郝往救焚．手皆焦灼．告身一通．但存字及印．餘皆爇焉．朝服衣裘．悉穿穴不可著．一日發印欲用．封鐍宛然．而中無有矣．始猶命巫考治．久而不效．則掃一室．嚴香火事之．凡失印二十許日．廣之官吏待稟俸者需糧料．印未得．咸以為苦．忽聞如大石墜于所事室中．三擊几而止．視之印也．初郝氏以几不佳．蒙以白紙．蓋施三印於几上而去．自是七日郝生死．其家徙出．魅隨之不置．迨北歸乃已．時紹興二十年．三事皆謝芷茂公說．