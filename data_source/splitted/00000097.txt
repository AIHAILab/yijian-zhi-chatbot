《夷堅志》禍福不可避(南宋洪邁撰)：李似之侍郎云．艱難以來．士大夫禍福．皆有定數．建炎丁未．傅國華尚書墨卿為舒州守．聞武昌寇作．自武昌纔隔蘄黃即至舒．懼其侵軼．又嘗再使高麗．橐中裝甚厚．惜之．乃令其弟挈家避諸江寧．既至泊江下．舟人白外多草竊．不若入閘便．時宇文仲達鎮江寧．與傅公善．家人即遣白宇文．假鑰啟閘．舟得入．自意安全無虞．是夜卒周德為變．劫其舟．一家盡死．惟存一老婢．而舒城帖然．吳昉、顧彥成、為兩浙漕．杭卒陳通、積怒於有官君子．將為亂．會顧君出巡吳興．通強抑眾不發．須其歸．凡一月而顧至．杭之官吏及漕臺．人皆出迎．是夜變作．官吏盡死．而顧君乃與其家泊城外僧寺作佛事．未入聞亂．復走湖州．遂免．傅公有心於避禍．而全家不免．杭卒一月待顧君．而顧竟脫．皆非人所能為也．