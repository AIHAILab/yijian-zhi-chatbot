《夷堅志》饒州官廨(南宋洪邁撰)：饒州譙門之南一官廨．素有怪．紹興十一年．常平主管官韓參居之．延樂平士人胡价為館客．郡守程進道．亦遣其子從學．會程受代．价納官奴韓秀賂．白程為落籍．程許之．韓倡乘夜攜酒肴．竊入价書室與飲．且堅囑之．遂得自便．他夕倡復攜具至．既飲．又徧以餘尊犒從者．自是數至．一夕過三鼓．西鄰推官廳會客散．望价書室燈尚明．呼之猶與相應答．及天明．則价臥榻上死矣．主人詰問侍童及外宿直者．皆云每夜有婦人．自宅堂取酒炙以出．意宅中人不敢言．及旦則去．昨宵已雞唱．聞先生大呼．疑其夢魘．不謂遽死．蓋鬼詐為倡以惑价．而价不悟．後三年．通判任良臣居之．其女十餘歲．常見二人相攜以行．因大病．急徙出．後以為驛舍云．